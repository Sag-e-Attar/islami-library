---
title: سبق ۰۴ — امہات المومنین
author: خلیل ملت مفتی خلیل احمد قادری برکاتی
---

## امہّات المٔومنین سے کیا مراد ہے؟

**جواب:** نبی کریم ﷺ کی ازواجِ مطہرات کا لقب امہّات المٔومنین ہے ، ان میں سے ہر ایک کو جدا جد   اُمّ المٔومنین کہا جاتا ہے یعنی ایمان والوں کو مائیں، انہیں ایمان والوں کی مائیں کہنے کا راز یہ ہے کہ ایمان والوں کو دوسروں سے ممتاز کرنے کی علامت کو واضح کر دیا جائے اور یہ بتلا دیا جائے کہ مؤمن ، مسلمان ، صاحبِ ایمان وہ ہے جو حضور ﷺ کی ازواجِ مطہرات (پاک بیبیاں) کو اپنی ماں جانتا ہو، وہ ماں جس کی فررزندی کا شرف اس وقت نصیب ہوتا ہے جب ولا ء نبوی اور ایمان میں کمال حاصل ہو، اشرار کو ان کی فرزندی کا شرف نہیں مل سکتا۔

## امہّات المٔومنین کے مخصوص فضائل کیا کیا ہیں؟

**جواب:** پہلی فضیلت یہ ہے کہ خود اللہ تعالیٰ نے ان نفوسِ قدسیہ کا حضور ﷺ کی بیبیاں فرمایا یعنی نبی ﷺ کی بیویوں کا ازواج النّبی ہونا بمنظوری رب العٰلمین ہے اور یہ منظوری فی الواقع ان کے لیے فضیلتِ عظیمہ ہے جبکہ کوئیزن و شوہر یہ دعویٰ نہیںکر سکتا کہ ان کے مابین عقد کا درگاہِ رب العزت میں کیا درجہ ہے؟

دوسری فضیلت یہ ہے کہ اللہ تعالیٰ نے ازواج النّبی سے ارشاد فرمایا کہ لستن کاحدِ من النسآ ئِ (اے نبی کی بیبیو! تم اور عورتوں کی طرح نہیں ہو)

میں صنفِ نازک کا ہر فرد شامل ہے اور کوئی عورت ذات بھی اس سے باہر نہیں جاتی جس سے ثابت ہے کہ ازواج النّبی کا درجہ ہر ایک عورت سے بالا تر اور شانِ خاص کا ہے، دنیا کا جہاں کی عورتوں میں کوئی ان کا ہمسر نہیں،نبی کریم ﷺ کی مصاجت کے باعث ان کا اجردنیا بھر کی عورتوں سے کہیں بڑھ کر ہے۔

تیسری فضیلت یہ ہے کہ اللہ تعالیٰ نے ازواج النّبی ﷺ کے بیوت (گھروں ) کو وحی الٰہی کا مہبط (منزل ) بتایا، ان گھروں کو حکمتِ ربّانی کا گہوارہ ٹھہرایا اور سب جانتے ہیں کہ مکان کی عزت میکن سے ہوتی ہے۔

چوتھی فضیلت یہ ہے کہ اللہ تعالیٰ نے ازواج النّبی کے شانِ رفع میں آیتِ تطہیر کو نازل کیا اور قرآن نے فرمایا:

> انما یرید اللہ لیذھب عنکم الرجس اھل البیتِ ویطھرکم تطھیراo

ترجمہ :اللہ تو یہی چاہتا ہے اے نبی کے گھر والو! کہ تم سے ہر ناپاکی کو دور فرمائے اور تمہیں پاک کرکے خوب ستھرا بنا دے۔

اس آیتِ کریمہ سے ما قبل کی آیاتِ کریمہ میں اوّل سے آخر تک تمام کلام کی مخاطب ازواج النّبی ہیں اس لیے اہل البیت کے لفظ کا خطاب بھی انہیں کے لیے یہ جیسا کہ بیوتکن کا خطاب بھی انہیں کے لیے ہے، اس کی تائید عرفِ عام سے بھی ہوتی ہے کیونکہ صاحبِ خانہ یا گھر والی ہمیشہ بیوی ہی کو کہا جاتا ہے، اہل البیت، گھرو الی کا عربی ترجمہ ہے ، اس لفظ کو وسعت دے کہ ہم ’گھروالوں‘ کا لفظ بولتے ہیں اور اس کے مفہوم میں بیوی کے علاوہ بچوں کو بھی شامل کر لیتے ہیں، بیوی کو متثنیٰ کرکے اہل خانہ کا لفظ کوئی نہیں بولتا۔

غرض نبی کریم ﷺ کے اہل بیت میں آپ کی ازواجِ مطہرات بھی داخل ہیں اور خاتونِ جنّت حضرتِ فاطمہ الزاہراء علی مرتضیٰ ، حسنین کریمین (امام حسن وامامِ حسین) رضی اللہ تعالیٰ عنہم سب داخل ہے، آیات واحادیث کے جمع کرنے سے یہی نتیجہ نکلتا ہے اور یہی مذہب ہے علمائے اہل سنت کا۔

پانچویں فضیلت یہ ہے کہ قرآنِ کریم کی ایک آیت (وما کان لکم ان توذوا رسول اللہ (الاٰیۃ) میں پہلے تو مؤمنین کو ایذائے رسول سے روکا گیا ہے اور پھرخصوصیّت کے ساتھ ازواجِ مطہرات کے حقوق کا ذکر کیا گیا ہے، اس سے صاف طور پر معلوم ہوتا ہے کہ ایذائے رسول کی جتنی صورتیں ہو سکتی ہیں، اس سب میں زیادہ سخت وہ صورت ہوگی جس میں ازواج النّبی ﷺ میں سے کسی کی شان کے خلاف کوئی رویہ اختیار کیا گیا ہو کیونکہ قرآنِ پاک نے ایذائے رسول کے تحت میں خصوصیت سے یہی بات بیان فرمائی ہے۔

حدیث شریف میں ہے کہ ایک بار ام المٔومنین زینب حجش نے ام المٔومنین صفیہ کو یہودن کہہ دیا، کچھ شک نہیں کہ ان کا نسب یہود بن یعقوب پر ختم ہوتا تھا مگر کہنے کا انداز و لہجہ حقارت آمیز تھا، اتنی بات پر حضور کچھ عرصہ تک ام المٔومنین زینب کے گھر نہ گئے، جب انہوں نے تو بہ کی تو خطا بخشی ہوئی، غرض امہات المٔومنین میں سے کسی کی شان میں گستاخی ، اللہ و رسول کی شان میں دریدہ دہنی ہے اور اسلام وایمان سے محرومی کا دوسرا نام ۔

ان کے علاوہ اور بھی بہت فضائل قرآن و احادیث میں وارد ہیں جن کی یہاںگنجائش نہیں۔

## امہّات المٔومنین رضی اللہ عنہم کی تعداد کتنی ہے؟

**جواب:** امہّات المومنین رضی اللہ عنہم کی تعداد گیارہ تک پہنچتی ہے ان کے نام یہ ہیں:

۱۔	حضرتِ خدیجہ الکبریٰ بنت خویلد			۲۔	حضرتِ سودہ بنتِ ذمعہ

۳۔	حضرتِ عائشہ بنتِ صدیق اکبر			۴۔	حضرتِ حفصہ بنتِ فاروق ِ اعظم

۵۔	حضرتِ زینب بنتِ خزیمہ			۶۔	اُمِّ سلمہ بنتِ ابی امیّہ

۷۔	حضرت زینب بنتِ حجش			۸۔	حضرت جویریہ بنت الحارث

۹۔	اُمِّ حبیبہ بنت ابوسفیان			۱۰۔	حضرت صفیّہ بنت حُیّی

۱۱۔	حضرتِ میمونہ بنتِ الحارث			(رضی اللہ عنہنَّ)

ان میں اکثرت ازواجِ مطہرات کو نبی ﷺ کے ساتھ باعتبارِ نسب بھی قرابت حاصل ہے۔

## حضرت خدیجہ الکبریٰ کے مختصر حالات بیان کریں؟

**جواب:** امّ المومنین حضرت خدیجہ الکبریٰ رضی اللہ تعالیٰ عنہا کے والد خویلد بن اسد عرب کے مشہور تاجر اور قریش میں معزز ونامور تھے، ان کی والدہ کا نام فاطمہ بنتِ زائدہ تھا ان کا سلسلہ ٔ  نسب بھی حضور کے ساتھ لُوّی میں شامل ہو جاتا ہے۔

حضرت خدیجہ رضی اللہ عنہما کے چچا عمر و بن اسد نے آپ کا نکاح نبی ﷺ سے کیا، مہر کے چھ اونٹ مقر ر ہوئے تھے اس وقت آپ کی عمر ۴۰سال اور نبی کریم علیہ الصّلوٰۃ والتسلیم کی عمر شریف ۲۵ سال تھی۔

حضرت خدیجہ کا لقب زمانہ جاہلیت (قبلِ اسلام) میں بھی طاہر ہ تھا یہ اسلام میں سب سے پہلے داخل ہوئیں ، نبی کریم ﷺ نے تمام دنیا و آخرت کی چار برگزیدہ عورتوں میں سے ایک حضرت خدیجہ کو شمار کیا ہے۔ حضرت عائشہ صدیقہ رضی اللہ تعالیٰ عنہا سے روایت ہے کہ ایک دفعہ نبی کریم ﷺ نے    حضرت خدیجہ کی تعریف ان الفاظ میں بیان فرمائی:

ا۔    وہ مجھ پر ایمان لائی جب اوروں نے کفر کیا۔   ۲۔	اس نے میری تصدیق کی جب اوروں نے مجھے جھٹلایا۔

۳۔	اس نے مجھے مال میں شریک کیا جب اوروں نے مجھے کسب مال سے روکا	۴۔اللہ نے مجھے اس کے بطن سے اولادی جب کہ کسی دوسری بیوی سے نہیں ہوئی (یعنی جس سے نسب چلتا ہے)۔

حضرت ابو ہریرہ سے روایت ہے کہ جبرائیل علیہ السلام نبی کریم ﷺ کی خدمت میں آئے اور کہا ’’ابھی خدیجہ حضور کے پاس ایک برتن جس میں کچھ کھانے پینے کی چیز ہے لے کر حاضر ہوتی ہیں، آپ ان سے ربّ العلمین کا سلام نیز میرا سلام کہہ دیجئے اور ان کو ایک ایوانِ جنت کی بشارت دے دیجئے جو خالص مروارید سے ہوگا جس کے اندر کوئی رنج کوئی الم نہیں۔

نبی کریم ﷺ کے فرزند انِ نرینہ تین ہیں ان میں سے ایک حضرت ابراہیم کی والدہ ماریہ خاتون ہیں جو قبطی نسل سے ہیں اور باقی دع شاہزادے یعنی حضرت قاسم اور حضرت عبد اللہ جن کا لقب طیب و طاہر ہے خدیجہ طاہرہ سے پیدا ہوئے اور بچپن ہی میں وفات پا گئے۔

نبی کریم ﷺ کی چار صاحبزادیاں ہیں اور چاروں خدیجہ الکبریٰ کے بطن سے ہیں اور سب کی ولادت مکہ معظمہ میں ہوئی۔

۱۔	زینب جو قاسم سے چھوٹی اور باقی سب اولاد النّبی سے بڑی ہیں اور قدیم الا اسلام ان کا نکاح مکہ میں ابوالعاص بن ربیع سے ہوا تھا جو آپ کی سگی خالہ ہالہ بنتِ خویلد کے بیٹے ہیں، جنگِ بدر کے بعد آپ نے اسلام قبول کیا اور نبی ﷺ نے چھ سال کی مفارقت کے بعد نکاح اوّل ہی پر سیّدہ زینب کو ابو العاص کے گھر رخصت کردیا سیّدہ کا انتقال  ۸   ؁ھ میںمدینہ طیبہ میں ہوا اور ابو العاص نے     ۱۲؁ ھ میں وفات پائی۔

۲۔	حضرت رقیہّ جو زینب سے چھوٹی ہیں۔

۳۔	حضرت امِّ کلثوم جو رقیہّ سے چھوٹی ہیں۔

۴۔	حضرت فاطمہ الزہرا جو امِّ کلثوم سے چھوٹی ہیں، رضی اللہ تعالیٰ عنہن ۔

جب سیّدہ زینب پیدا ہوئیں تو اس وقت حضور ﷺ کی عمر مبارک ۳۰ سال کی تھی، یہ اپنی والدہ کے ساتھ ہی داخل اسلام ہو گئیں تھیں۔

سیّدہ رقیہّ کا نکاح مکہ ہی میں حضرت عثمان بن عفان رضی اللہ تعالیٰ عنہ سے ہوا تھا ان کے انتقال کے بعد سیّدہ امِّ کلثوم کا نکاح حضرت عثمان غنی سے ہوا اسی لیے ان کو ذوالنوّرین کا خطاب ملا۔

سیّدہ فاطمہ الزہرا  ٔ طیبہّ طاہرہ حضرت خدیجہ الکبریٰ کے بطن سے نبی ﷺ کی سب سے چھوٹی بیٹی ہیں، آپ کا نکاح حضرت علی مرتضیٰ کرم اللہ عنہ سے واقعۂ بدر کے بعد اور احد سے پہلے ہوا تھا۔

سیّدہ فاطمۃ الزہرا ء کے بطنِ اطہر سے امام حسن ، امام حسین، سیّدہ امِّ کلثوم اور سیّدہ زینب پید ا ہوئیں، حضرت خدیجۃ الکبریٰ کا انتقال رمضان  ۱۲    ؁ھ نبوت میں مکہ معظمہ میںہوا ۔

## حضرت عائشہ صدیقہ کے حالات بھی مختصراً بیان کریں؟

**جواب:** امّ المومنین حضرت عائشہ صدیقہ رضی اللہ تعالیٰ عنہا خلیفۂ اوّل سیّدنا ابو بکر صدیق اکبر کی بیٹی ہیں، ان کی ماں کا نام امِّ رومان زینب ہے ان کا سلسلہ بھی نسبِ نبوی میں کنانہ سے جاملتا ہے، آپ کا نکاح شوال    ۱۰؁ ھ نبوت (یعنی اعلان کے دسویں سال) مکہ معظمہ میں ہوا اور رخصتی شوال    ۱۱   ؁ھ میں مدینہ منورہ میں ہوئی۔

امّہات المٔومنین میں یہی وہ خاتون ہیں جن کی اسلامی خون سے ولادت اور اسلامی شیر (دودھ) سے پرورش ہوئی اور امّہات المٔومنین میں یہی وہ طیبہ طاہرہ ہیں جن کا پہلا نکاح نبی ﷺ سے ہوا تھا اور نبی ﷺ نے اس نکاح کو من جانب اللہ قرار دیا تھا۔

صحیح بخاری میں حضرت ابو موسیٰ اشعری سے روایت ہے کہ حضور ﷺ نے فرمایا: ’’مردوں میں بہت سے لوگ تکمیل کے درجے کو پہنچتے مگر عورتوں کے اندر صرف مریم بنت عمران اور آسیہ زوجہ فرعون ہی تکمیل کو پہنچی۔ اور عائشہ کو تو سب عورتوں پر ایسی فضیلت ہے جیسے ثرید کو سب کھانوں پر ہے‘‘ اسی میں حضرت امِّ المومنین امِّ سلمہ رضی اللہ تعالیٰ عنہا سے روایت ہے کہ نبی ﷺ نے فرمایا : ’’ یہ عائشہ ہی ہے کہ میں اس کے لحاف میں ہوتا ہوں تو اس وقت بھی وحی کا نزول ہوتا ہے مگر دیگر ازواج کے بستروں پر کبھی ایسا نہ ہوا‘‘۔

یہی وجہ تھی کہ حضور اقدس ﷺ نے سیّدہ فاطمۃ الزہرا سے فرمایا: ’’ پیاری بیٹی! جس سے میں محبت کرتا ہوں کیاتو اس سے محبت نہیں رکھتی، عرض کیا ضرور یہی ہوگا، ارشاد فرمایا کہ تب تو بھی عائشہ سے محبت رکھا کر‘‘ (بخاری ومسلم)

حضرت عائشہ صدیقہ کے کمالاتِ عالیہ پر یہ حدیث بھی دلالت کرتی ہے جیسے بخار ی و مسلم میں روایت کیا گیا ہے کہ نبی ﷺ نے حضرت عائشہ سے فرمایا: ’’یہ جبریل ہیں اور تم کو سلام کہتے ہیں ‘‘ حضرت عائشہ نے جواب میں فرمایا کہ ان پر بھی اللہ کی سلامتی اور رحمتِ ہو۔

جنگِ بدر میں جس  نشان کے تحت ملائکہ نے خدمت ِ اسلام ادا کی اور جس نشان پر اللہ کی اوّلین نصرت و فتح نازل ہوئی وہ نشان حضرت عائشہ صدیقہ کی اوڑھنی کا بنایا گیا تھا اور یہ امر آپ کی بڑی فضیلت کو ظاہر کرتا ہے (سیرتِ جلی) ۔

جن دنوں جنگِ جمل کی ابتداء تھی حضرت عمار بن یاسر رضی اللہ تعالیٰ عنہ نے مسجد ِ کوفہ میں مولیٰ علی مرتضیٰ کے جاںنثاروں کے سامنے فرمایا کہ ’’ میں جانتا ہوں کہ عائشہ نبی ﷺ کی زوجہ ٔ مبارکہ ہیں دنیا و آخرت میں‘‘۔

ایک غزوہ میں آپ کی سواری کیمپ میں دیر سے پہنچی تو اس پر منافقین نے ان کی شان پاک میں گستاخانہ کلمات کہے، چند مسلمان بھی ان کے بھّرے میںآگئے جنسِ لطیف وصنفِ نازک کے لیے ایسا موقع سخت پریشان کن ہوتا ہے لیکن اس وقت بھی ان کی قوت ایمانیہ اور پاکی فطرت کی عجیب شانِ نظر آئی ، خود فرماتی ہیں کہ مجھے اپنی پاکدامنی کی وجہ سے یقینِ کامل تھا کہ میری طہارت و پاکیزگی کے بارے میں حضور ﷺ کو خواب میں بتا دیا جائے گا مگر اس کا مجھے شان گمان بھی نہ تھا کہ میرے حق میں وحی الٰہی نزول ہوگا۔

علمائے کرام فرماتے ہیں کہ حضرت یوسف علیہ السّلام کو دودھ پیتے بچے اور حضرت مریم کو حضرت عیسیٰ علیہ السّلام کی گواہی سے لوگوں کی بد گمانی سے نجات بخشی اور جب حضرت صدیقہ عائشہ طیبہ پر بہتان اٹھا تو خود ان کی پاکدامنی کی گواہی دی اور سترہ آیتیں نازل فرمائیں اگر چاہتا ایک ایک درخت اور پتھر سے گواہی ولواتا مگر منظور یہ ہوا کہ محبوبہ محبوب کی طہارت و پاکدامنی پر خود گواہی دیں اور عزت و امتیاز ان کا بڑھائیں (تجلی الیقین) قرآن پاک اترا مولائے کریم نے صدیقہ کی نصرت فرمائی، بے قصوری ظاہر کی، ان کو طیبہ ٹھہرایا اور خبر دی کہ مغفرت اور رزق ِ کریم ان ہی کے لیے ہے۔

غرض یہ وہ ہیں کہ ان کی پاکیزگی اور پاکدامنی کی آواز سے زمین و آسمان گونج اٹھے اور وہ وحی اتری جس کی قیامت تک نمازوں میں اور محرابوں میں تلاوت کی جائے گی۔ پھر جو تَفَقّہ انہوں نے دین میں پایا اور جو تبلیغ انہوں نے امت کو فرمائیں اور علم نبوت کی اشاعت میں جو کوششیں انہوں نے فرمائیں اور جو علمی خزانے اور گنجینے انہوں نے فرزندانِ امتِ مرحومہ کو پہنچائے و ہ ایسی فضیلت ہے جو ازواج میں سے کسی دوسری ام المومنین کو نصیب نہیں۔

کتبِ احادیث میں ان کی روایات کی تعداد دو ہزار دو سو دس ہے ۔ فتاویٰ شرعیہ اور علمی دقائق کا حل اور دوسری علمی خدمات کا شمار ان کے علاوہ ہے۔

صدیقہ عائشہ نے ۶۲ سال کی عمر میں ۱۷ رمضان المبارک   ۵۷؁ کومدینہ طیبہ میں وفات پائی اور جنت البقیع میں استراحت فرمائی۔

## اُمِّ المٔومنین سّودَہ، (رضی اللہ تعالیٰ عنہا)

**جواب:** آپ کے والد کا نام زمعہ بن قیس ہے ان کے ننھیالی نبی ﷺ کے دادا حضرت عبدالمطلب کے ننھیالی تھے۔

یہ پہلے ایمان لائیں پھر ان کی ترغیب سے ان کے شوہر سکران بن عمر و بن عبدو دبھی مشرف بہ اسلام ہوئے سکران نے حبش میں انتقال کیا تو حضور ﷺ نے انہیں زوجیت کا شرف بخشا۔

نکاح کے وقت ان کی عمر ۵۰ سال تھی، ۱۴ سال خدمت اقدس کا موقع ملا ۷۲سا ل کی عمر میں مدینہ طیبہ میں فاروقِ اعظم رضی اللہ تعالیٰ عنہ کے آخری دورِ خلافت میں وفات پائی ان سے ۵ حدیثیں مروی ہیں۔

حجرت سودہ کا اُمِّ المٔومنین کے درجہ پر فائز ہونے کا سبب اصلی ان کا اور ان کے خاندان کا قدیم  ا لا سلام ہونا اور اسلام کے لیے ہجرت حبش کرنا تھا。

## اُمِّ المٔومنین حفصہ(رضی اللہ تعالیٰ عنہا)

**جواب:** آپ عمرفاروقِ اعظم رضی اللہ تعالیٰ عنہ کی صاحبزادی ہیں، ان کے شوہر خنیس نے ہجرت حبشہ اور پھر مدینہ کی تھی، بدر و اُحد میں حاضر ہوئے اور جنگِ اُحد میںزخمی ہو کر مدینہ میںوفات پائی، ان کی شہادت کے بعد نبی ﷺ نے ان سے نکاح کر لیا:

ایک حدیث میں ہے کہ حضرت جبریل نے ان کی تعریف ان الفاظ میں کی تھی کہ:

> فانھا توامۃ وانھا زوجتک فی الجنۃ o

ترجمہ: وہ بہت عبادت گزار، بڑی روزے دار اور بہشت میں آپ کی زوجہ ہیں。

نکاح کے وقت آپ کی عمر ۲۲ سال تھی، ۵۹ سال کی عمر میں   ۴۱؁ھ میں مدینہ منورہ میںوفات پائی،      ۵ سال خدمتِ اقدس میں گزارے ، ان سے ۶۰ حدیثیں مروی ہیں۔

## اُمِّ المٔومنین زینب بنت خزیمہ(رضی اللہ تعالیٰ عنہا)

**جواب:** جاہلیت میں ان کا لقت اُمِّ المساکین تھا، ان کا پہلا نکاح طفیل سے ، دوسرا عبیدہ سے اور تیسرا نکاح عبد اللہ بن حجش سے ہوا جو امِّ المٔومنین زینب بنتِ حجش کے بھائی ہیں جنگِ اُحد میں وہ شہید ہوگئے تو حضورِ اقد س ﷺ نے ان سے نکاح کر لیا، نکاح کے بعد صرف دو یا تین مہینے زندہ رہیں۔

## اُمِّ المٔومنین اُمِّ سلمہ (ہند)(رضی اللہ تعالیٰ عنہا)

**جواب:** ان کے والد کا نام ابی امیہّ تھا، نبی کریم ﷺ سے پیشتر حضرت ابو سلمہ کے نکاح میں تھیں جو حضور ﷺ کے رضاعی بھائی بھی ہیں، اُمِّ سلمہ نے اپنے شوہر کے ساتھ اول ہجرت حبش کی تھی اور پھر مکے واپس آگئے تھے، دوبارہ جب آپ مدینہ جانے کی نیت سے ہجرت پر نکلے تو ان کے گھر والوں نے انہیں روک لیا، یہ ایک سال تک برابر روتی رہیں حتیٰ کہ سنگ دل عزیزوں نے مع بچہ (سلمہ) کے انہیں سفر کی اجازت دے دی اور یہ بھی مدینہ طیبہ پہنچ گئیں، ابو سلمہ جنگِ اُحد میں زخمی ہو کر جانبر نہ ہو سکے، چھوٹے چھوٹے بچوں اور قرابت و محبت کی وجہ سے جو حضور ﷺ کو ابو سلمہ سے تھی آپ نے اُمِّ سلمہ سے نکاح کر لیا، ۸۴ سال کی عمر پائی، ۷ سال خدمتِ اقدس میں گزارے، آپ سے ۳۷۸ احادیث مروی ہیں۔

## اُمِّ المٔومنین زینب بنت حجش(رضی اللہ تعالیٰ عنہا)

**جواب:** ان کی ولدہ اُمَیْمَہ بنتِ عبد المطلب نبی ﷺ کی حقیقی پھوپھی ہیں، ان کا پہلا نکاح زید بن حارثہ کے ساتھ ہوا تھا، زید بن حارثہ نجیب الطرفین تھے جنہیں لڑکپن میں ایک گروہ نے اغوا کرکے بیچ ڈالا تھاحکیم بن حزام ان کو حضرت خدیجہ الکبریٰ کے لیے خرید لائے اور آپ نے انہیں حضور ﷺ کی خدمت میں دے دیا، حضور کو آپ سے جو محبت تھی اس کے باعث لوگ آپ کو ’’زید بن محمد‘‘ کہا کرتے تھے۔

زینب بنت حجش کی اپنے شوہر کے ساتھ نہ بنی اور حضرت زید نے آپ کو طلاق دے دی تو حکم قرآنی کے ماتحب حضرت زینب کو نبی ﷺ نے اپنی زوجیت میں لے لیا اور اس طرح اس جاہلانہ رسم کی جڑ کٹ گئی کہ لے پالک بیٹے یا منہ بولے فرزند کی بیوی بھی حقیقی فرزند کی بیوی کی مانند باپ پر حرام ہوتی ہے۔

حضرت زینب نے ۲۰   ؁ھ میں ۲ ۵ سال کی عمر میں مدینہ میں وفات پائی، ۶ سال خدمتِ اقدس میں رہیں ہیں۔

## اُمِّ المٔومنین جُوَ یر َ یہ (رضی اللہ تعالیٰ عنہا)

**جواب:** آپ ایک غزوہ میں اسیر ہو کر آئیں تو حضو ر ﷺ نے ان کا زرِ کتابت (آزادی کے بدلے کی رقم ) دے کر انہیں آزاد کرایا اور پھر اپنی زوجیت سے مشرف فرمایا لوگوں کو خبر ہوئی تو انہوں نے ان کے قبیلے بنو المطلق کے سب قیدیوں کو جو سو سے زیادہ تھے چھوڑ دیا کہ یہ حضور ﷺ کے رشتہ دار ہو گئے تھے۔

ربیع الاوّل   ۵۶  ؁ھ میں وفات پائی وقتِ انتقال آپ کی عمر ۶۵ سال تھی ، ۷ حدیثیں آپ سے مروی ہیں۔

## اُمِّ المٔومنین اُمِّ حبیبہ(رضی اللہ تعالیٰ عنہا)

**جواب:** آپ بیٹی ہیں ابو سفیان بن امیّہ کی جو فتح مکہّ سے ایک دو روز پہلے مسلمان ہوئے نہایت قدیم الاسلام ہیں، اسلام کے لیے انہوں نے باپ بھائی خویش قبیلہ اور وطن سب کو چھوڑا مگر اسلا م پر قائم رہیں، یہ حبشہ ہی میںتھیں کہ نبی ﷺ کو ان کے حالات کا علم ہوا تو آپ نے ہی شاہ ِ حبشہ کو لکھا کہ میری طرف سے شادی کا پیام اُمِّ حبیبہ کو دیں، آپ کو جس لونڈی نے یہ پیام پہنچایا اسے تمام زیور جو جسم پر تھا عطا فرما دیا۔

نجاشی نے مجلسِ نکاح خود منعقد کی اور حضور ﷺ کے وکلاء کی موجودگی میں یہ نکاح عمل میں آیا پھر آپ مدینہ منورہ تشریف لے آئیں اور ۴۴   ؁ھ میں مدینہ میں وفات پائی ، وفات کے وقت آپ کی عمر ۷۴ سال تھی۔ ۶۵ حدیثیں آپ سے مروی ہیں۔

اُمِّ المومنین اُمِّ حبیبہ پاکیزہ ذات ، حمید و صفات اور عالی ہمت تھیں۔

## اُمِّ المٔومنین صفیہ (رضی اللہ تعالیٰ عنہا)

**جواب:** ان کا سلسلۂ نسب حضرت ہاروں علیہ السلام سے ملتا ہے ، نبی اسرایل سے ہیں ان کا دوسرا شوہر جنگِ خیر میں مارا گیا اور یہ قید ہوئیں، چونکہ بنو قریظہ اور نبو نضیر کی عالی مرتبہ سیّدہ (سردار) تھیں اس لیے صحابہ کے مشورہ سے حضور نے انہیں آزاد فرما کر اپنے نکاح میں لے لیا، تقریباً ۴ سال خدمت میں بسر کئے، ان کا انتقال رمضان  ۵۰   ؁ھ میں ہوا، ۱۰ حدیثیں آپ سے مروی ہیں۔

## اُمِّ المٔومنین میمونہ(رضی اللہ تعالیٰ عنہا)

**جواب:** نبی ﷺ نے  ۷    ؁ھ میں عمرہ فرمایا تو حضرت میمونہ بیوہ تھیں، حضور کا چچا حضرت عباس نے ان کے بارے میں حضور سے ذکر کیا ت آپ نے ان سے نکاح کر لیا تقریبا  3 1/4سال خدمت والا میں گزارے۔  ۵۱    ؁ھ میں اسی مکان میں وصال فرمایا جہاں نکاح ہو ا تھا، یہ آخری ازواجِ مطہرات سے ہیں عمر ۸۰ سال کی پائی۔

اہل اسلام کی مادرانِ شفیق
بانواں طہارت پہ لاکھوں سلام