---
title: سبق ۱۰ — سجد ۂ تلاوت کا بیان
author: محمد خلیل خان القادری البرکاتی المارہروی
---


## سجدئہ تلاوت کسے کہتے ہیں؟

**جواب:** قرآن کریم میں چند مقامات ایسے ہیں جن کی تلاوت کرنے یا کسی تلاوت کرنے والے سے سننے سے سجدہ واجب ہو جاتا ہے اس سجدئہ تلاوت کہتے ہیں۔ 

## وہ کتنے مقامات ہیں جن کی تلاوت یا سماعت سے سجدئہ واجب ہوتا ہے؟

**جواب:** ہمارے نزدیک تمام قرآن شریف میں سجدہ کی چودہ آیتیں ہیں۔ چار نصف اوّل میں اور دس نصفِ آخر میں اور سورئہ حج کی آخر آیت جس میں سجدے کا ذکر ہے اس کے پڑھنے یا سننے سے سجدہ واجب نہیں، کہ اس میں سجدہ سے مراد نماز کا سجدہ ہے۔ 

## سجدئہ تلاوت کب اور کس پر واجب ہوتا ہے؟

**جواب:** ہر عاقل بالغ مسلمان پر کہ وہ نماز کا اہل ہو یعنی اد ا یا قضا کا اسے حکم ہو آیت سجدہ پڑھنے یا سننے سے سجدئہ تلاوت واجب ہو جاتا ہے۔ بشرطیکہ اتنی آواز سے ہو کر اگر کوئی عذر نہ ہو تو خود سن سکے اور سننے والے پر بلاقصد سننے سے بھی سجدئہ واجب ہو جاتا ہے۔ 

## سجدئہ تلاوت کی شرائط کیا ہیں؟

**جواب:** سجدئہ تلاوت کے لیے تحریمہ کے سوا وہ تمام شرائط ہیں جو نماز کے لیے ہیں۔ مثلاً طہارت، استقبال ِ قبلہ، نیت، سترِعورت اور نماز میں آیت سجدہ پڑھی ، تو اس کا سجدہ نمازہی میں فوراً واجب ہے۔ بیرونِ نماز نہیں ہو سکتا اور قصداً نہ کیا تو گنہگار ہوا، توبہ لازم ہے، ہاں اگر آیت پڑھنے کے بعد فوراً نماز کا سجدہ کر لیا تو یعنی آیت سجدہ پڑھنے کے بعد تین آیت سے زیادہ نہ پڑھا اور رکوع کرکے سجدہ کر لیا تو   اگر چہ سجدئہ تلاوت کی نیت نہ ہوادا ہو جائے گا۔ 

## سجدئہ تلاوت کا مسنون طریقہ کیا ہے؟

**جواب:** سجدئہ تلاوت کا مسنون طریقہ یہ ہے کہ کھڑا ہو کر اللہ اکبر کہتا ہوا سجدے میں جائے اور کم سے کم تین بار سبحان ربی الا علیٰ کہے اور پھر اللہ اکبر کہتا ہوا کھڑا ہو جائے۔ اگر سجدہ سے پہلے یا بعد میں کھڑا نہ ہو یا اللہ اکبر نہ کہا یا سبحٰن نہ پڑھا تو سجدہ تو ہو جائے گا مگر تکبیر چھوڑنا نہ چاہیے کہ سلف کے خلاف ہے اور سجدئہ تلاوت کے لیے اللہ اکبر کہتے وقت نہ ہاتھ اٹھانا ہے نہ اس میں تشہد ہے نہ سلام۔ 

## سجدئہ تلاوت میں تاخیر جائز ہے یا نہیں؟

**جواب:** آیتِ سجدہ بیرونِ نماز پڑھی تو فوراً سجدہ کر لینا واجب نہیں ، ہاں بہتر ہے کہ فوراً کر لے اور وضو ہو تو تاخیر مکروئہ تنزیہی ہے لیکن اس وقت اگر کسی وجہ سے سجدہ نہ کر سکے تو تلاوت کرنے والے اور سامع کو یہ کہہ لینا مستحب ہے ۔ 

> سمعینا واطعنا غفرانک ربنا والیک المصیر o

## سجدئہ تلاوت کی کن چیزوں سے فاسد ہو جاتا ہے؟

**جواب:** جو چیزیں نماز کو فاسد کرتی ہیں، ان سے سجدہ بھی فاسد ہو جائے گا مثلاً قہقہہ ، کلام وغیرہ۔ 

## آیت ِ سجدہ بار بار تلاوت کی جائے تو کتنے سجدے واجب ہوں گے؟

**جواب:** ایک مجلس میں سجدے کی ایک آیت کو بار بار سنایاپڑھا تو ایک ہی سجدہ واجب ہوگا اگرچہ چند شخصوں سے سنا ہو اور پڑھنے والے یا سننے والے کی مجلس بدل جائے تو جس کی مجلس بدل جائے اس پر اتنے ہی سجدے واجب ہوں گے۔ جتنی بار آیت سجدہ پڑھی جائے اور ایک مجلس میں سجدے کی چند آیتیں پڑھیں یا سنیں اتنے ہی سجدے کرے، ایک کافی نہیں۔ 

## تلاوت میں آیت سجدہ کو چھوڑدینا کیسا ہے؟

**جواب:** پوری سورت پڑھنا اور آیت سجدہ چھوڑ دینا مکروئہ تحریمی ہے اور صرف آیت سجدہ پڑھنے میں کراہت نہیں، علماء فرماتے ہیں جس مقصد کے لیے ایک مجلس میں سجدہ کی سب آیتیں پڑھ کر سجدہ کرے، اللہ عزوجل اس کا مقصد پورا فرمائے گا خواہ ایک ایک آیت پڑھ کر اس کا سجدہ کرتا جائے یا سب کو پڑھ کر آخر میں چودہ سجدے کرلے۔ 

## آیتِ سجدہ ہجوں میں پڑھی توسجدہ واجب ہے یا نہیں؟

**جواب:** آیت کے ہجے کرنے یا ہجے سننے سے سجدئہ تلاوت واجب نہیں ہوتا، یونہی جنگل یا پہاڑ وغیرہ میں آواز گونجی اور بجنسہٖ آیت کی آواز کان میں آئی تو سجدہ واجب نہیں۔ 

## تلاوت کرنے والا آیت سجدہ آہستہ پڑھے تو کیسا ہے؟

**جواب:** سامعین کا حال معلوم نہ ہو کہ سجدہ کرنے پر آمادہیں یا نہیں تو آہستہ پڑھناجائز بلکہ بہتر ہے اور اگر انھوں نے سجدہ کا تہیہ کیا ہو اور سجدہ ان پر بار نہ ہوا تو آیت بلند آواز سے پڑھنا بہتر ہے۔ 

## سجدئہ تلاوت کی نیت کس طرح کی جاتی ہے؟

**جواب:** اس طرح کہ میں اللہ کے واسطے سجدئہ تلاوت کرتا ہوں۔ 

## سجدئہ شکر کسے کہتے ہیں اور اس کا حکم کیا ہے؟

**جواب:** سجدئہ شکر مثلاً اولاد پیدا ہوئی یا مال پایا یا گمی ہوئی چیز مل گئی یا مریض نے شفاء پائی یا مسافر واپس آیا ، غرض کسی نعمت پر سجدہ کرنا مستحب ہے اور اس کا طریقہ وہی ہے جو سجدئہ تلاوت کا ہے۔