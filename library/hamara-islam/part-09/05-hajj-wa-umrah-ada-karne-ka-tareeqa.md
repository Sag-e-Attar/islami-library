---
title: سبق ۰۵ — حج و عُمرہ ادا کرنے کا طریقہ
author: خلیل ملت مفتی خلیل احمد قادری برکاتی
---

حج و عمرہ کی ادائیگی کا طریقہ اور اس کے آداب یہ ہیں: 

۱۔	چلتے وقت اپنے دوتسوں، عزیزوں سے ملے اور اپنے قصور معاف کرائے اور وقت ِ رخصت سب سے دعا لے اور ان سب کے دین و جان اولادو مال اور تندرستی و عافیت خدا کو وسو نپے کو یہ بھی برکتیں پائے گا اور وہ بھی خدا کی حفاظت میں رہیں گے۔ 

۲۔	میقات آجائے تو دور کعت بہ نیتِ احرام پڑھیں پہلی میں فاتحہ کے بعد قل یا ایہا الکافرون اور دوسر ی میں قل ہو اللہ پڑھیں اور بعدسلام حج یا عمرہ کی نیت کریں اور لبیک بآ واز بلند کہیں ، یہ احرام ہے اس کے ہوتے ہی پانبدیاں عائد ہو جاتی ہیں۔ 

۳۔	احرام کی حالت میں جو امور ممنوع و مکروہ ہیں ان سے کلی اجتناب کرے ورنہ ان پر جو جرمانہ ہے ہر طرح دینا آئے گا اگرچہ بے قصد ہوں یا سہواًیا جبراًیا سوتے میں۔ 

۴۔	جب مدعی میں پہنچے جہاں سے کعبۂ معظمہ نظر آئے صدق دل سے دعا کرے اور ذکرِ خدا اور رسول کرتا باب السلام تک پہنچے اور اس آستانۂ پاک کو بوسہ دے کر داخل ہو اور سب کاموں سے پہلے متوجہِ طواف ہو بشرطیکہ نماز فرض خواہ وتر یا سنت موکدہ کے فوت ہونے کا اندیشہ نہ ہو یا جماعت قائم نہ ہو۔ 

۵۔	شروع جماعت سے پہلے مرد اضطباع کرلے اور کعبہ کی طرف منہ کرکے حجرِ اسود کی داہنی جانب رکن یمانی کی طرف سنگِ اسود کے قریب یوں کھڑا ہو کہ تمام پتھر اپنے سیدھے ہاتھ کو رہے۔ 

۶۔	پھر طواف کی نیت کرکے کعبہ کو منہ کئے ہوئے اپنی دا  ہنی جانب ذرا بڑھ کر سنگِ اسود کے مقابل ہو کر کانوں تک ہاتھ اس طرح اٹھائے کہ ہتھیلیاں حجر کی طرف رہیں اور کہے بسم اللہ والحمد اللہ واللہ اکبر والصلوٰۃ والسلام علٰی رسول اللہ۔ 

۷۔	میسر ہو سکے تو حجرِ اسود کو بوسیہ دے اور ہجوم کے سبب نا ہو سکے تو ہاتھو ں سے اس کی طرف اشارہ کرکے اسے بوسہ دے اور  اللھم ایمانا بک واتبا عا لسنۃ نبیک ﷺ کہتے ہوئے کعبہ تک بڑھے۔ 

۸۔	جب حجرِ اسود سے گزر جائے تو خانہ کعبہ کو اپنے بائیں ہاتھ پر لے کر مرورمل کرتا ہو بڑھے۔ 

۹۔	جب ملتزم، پھر رکنِ عراقی پھر میزابِ رحمت پھر رکنِ شامی کے سامنے آئے تو خاص خاص دعائیں جو ان موقعوںکے لیے آئی ہیں وہ پڑھے اور افضل یہ ہے کہ یہاں اور تمام موقعوں پر اپنے لیے دعا کے بدلے اپنے حبیب ﷺ پر درود بھیجے۔ 

۱۰۔	جب رکن یمانی کے پاس آئے تو اسے تبرکاً چھوئے اور چاہے تو بوسہ بھی دے یہاں ہاتھوں سے اشارہ کرکے ہاتھ چومنا نہیں۔ 

۱۱۔	رکن یمانی سے بڑھ کر مستجاب پر آئے تو دعا کرے یا پھر درود شریف پڑھے کہ عظیم برکتیں حاصل ہوں گی۔ 

۱۲۔	دعا و درود چلاّ چلاّ کر نہ پڑھے بلکہ آہستہ آہستہ اس قدر کہ اپنے کان تک آواز آئے۔ 

۱۳۔	اب کہ دوبارہ آدمی حجرا سود تک آیا یہ ایک پھیرا ہوا، یوں ہی سا ت پھیرے کرے مگر رمل سے پہلے تین پھیروں میں ہے اور باقی چار میں معمولی چال سے چلے۔ 

۱۴۔	جب ساتوں پھیرے ہو جائیں تو پھر حجرِا سود کو بوسہ دے اور استلام کرے۔ 

۱۵۔	بعد طواف مقامِ ابراہیم پر دورکعت کہ واجب ہیں پڑھے اور وقتِ کراہت ہو تو یہ وقت نکل جانے پر پڑھے اور دعا مانگے۔ 

۱۶۔	پھر ملتزم پر جائے اور قریبِ اسود اس سے لپٹے۔ 

۱۷۔	پھر زم زم پر آئے اور کعبہ کو منہ کرکے تین سانسوں میں جتنا پیا جائے خوب پیٹ بھر کر پئے اور بدن پر ڈالے اور پتے وقت دعا کرے کہ قبول ہے۔ 

۱۸۔	پھر ابھی ورنہ آرام لے کر صفا و مروہ میں سعی کے لیے حجرِ اسود پر آئے اور اسی طرح بوسہ وغیرہ دے کر بابِ صفا سے جانبِ صفا روانہ ہو اور ذکر و دعا میں مشغول صفا کی سیڑھیوں پر اتنا چڑھے کہ کعبہ معظمہ نظر آئے اور کعبہ رخ ہو کر دیر تک تسبیح و تہلیل و دعا ودرود کرے۔ 

۱۹۔	پھر مروہ کو چلے اور جب پہلا میل آئے مرد دوڑنا شروع کر دے یہاں تک کہ دوسرے میل سے نکل جائے پھر آہستہ ہو لے اور مروہ پر پہنچے اور روبۂ کعبہ دعا وغیرہ کرے۔ 

۲۰۔	پھر صفا کو جائے اور آئے یہاں تک کہ ساتواں پھیر! مروہ پر ختم کرے۔ 

واضح ہو کہ عمرہ صرف انہیں افعال طواف وسعی کا نام ہے قارن اور مفرد جس نے افراد کیا تھا لبیک کہتے ہوئے احرام کے ساتھ مکہ میں ٹھہریں گے مگر جس نے تمتع کیا تھا اور نرا عمرہ کرنے والا شروع طواف سے سنگِ اسود کا بوسہ لیتے ہی لبیک چھوڑ دیں اور طواف وسعی کے بعد حلق یا تقصیر کرائیں اور احرام سے باہر آئیں اور منیٰ جانے کے لیے یہ سب مکہ معظمہ میں آٹھویں تاریخ کا انتظار کریں۔ 

۲۱۔	یوم الترویہ کہ آٹھ تاریخ کا نام ہے جس نے احرام نہ باندھا ہو باندھ لے اور جب آفتاب نکل آئے منیٰ کو چلے اور ہو سکے تو پیادہ کہ آرام سے بھی رہے گا اور ثواب عظیم بھی پائے گا۔ 

۲۲۔	منیٰ میں رات کو ٹھہرے، آج ظہر سے نویں کی صبح تک پانچ نمازیں مسجد خیف میں پڑھے اور شبِ عرفہ منیٰ میں ہو سکے تو ذکر و عبادت میں جاگ کر گزارے۔ 

۲۳۔	صبح مستحب وقت میں نماز پڑھ کر آفتاب چمکنے پر عرفات کو چلے، راستے بھر ذکرو درود میں بسر کرے، لبیک کی کثرت کرے۔ 

۲۴۔	عرفات میں جبلِ رحمت کے پاس یا جہاں جگہ ملے راستے سے بچ کراترے اور دوپہر تک زیاوہ وقت اللہ کے حضور زاری اور تصدق وخیرات اور ذکر و لبیک میں مشغول رہے۔ 

۲۵۔	دوپہر ڈھلتے ہی مسجد نمرہ جائے اور نماز پڑھتے ہی موقف کو روانہ ہو جائے وہ خاص نزولِ رحمت کی جگہ ہے یہاں کھڑے بیٹھے جیسے بن پڑے ذکر و دعا کرے اپنے ربِ کریم کی طرف متوجہ ہو اور لرزتے کانپتے ڈرتے امید کرتے دستِ دعا آسمان کی طرف سرے اونچے پھیلائے ، تکبیر و تہلیل لبیک حمد، ذکر ، دعا، توبہ میں ڈوب جائے یہ وقوف ہی حج کی جان اور اس کا بڑا رکن ہے۔ 

۲۶۔	جب غروبِ آفتاب کا یقین ہو جائے فوراًمزدلفہ چلے راستے بھر ذکر و درود و دعا ولبیک میں مصروف رہے اور وہاں پہنچ کر جہاں جگہ ملے اترے۔ 

۲۷۔	یہاں پہنچ کر عشاء کے وقت میں مغرب حتی الامکان امام کے ساتھ پڑھے۔ اس کا سلام ہوتے ہی معاً عشاء کے فرض پڑھے اس کے بعد مغرب و عشاء کی سنتیں اور وتر پڑھے۔ 

۲۸۔	باقی رات ذکر و لبیک و درود دعا میں گزارے اور نہ ہو سکے تو باطہارت سو رہے اور صبح چمکنے سے پہلے ضروریات سے فارغ ہو کر نمازِ صبح اول وقت میں ادا کرے۔ 

۲۹۔	جب طلوع آفتاب میں دو رکعت پڑھنے کا وقت رہ جائے منیٰ کو چلے اور یہاں سے سات چھوٹی چھوٹی کنکریاں پاک جگہ سے اٹھا کر تین بار دھو کر اپنے ساتھ لے لے بلکہ تینوں دنوں کے لیے لے لے تو اور اچھا ہے۔ 

۳۰۔	جب منیٰ پہنچے سب کاموں سے پہلے جمرۂ عقبہ کو جائے، رمی سے فارغ ہو اور فوراً واپس آجائے۔ 

۳۱۔	اب قربانی میں مشغول ہو جائے، یہ حج کا شکرانہ ہے اور یہاں بھی جانور کی عمر و اعضا میں وہی شرطیں ہیں جو عید کی قربانی ہیں۔ 

۳۲۔	بعد قربانی روبقبلہ بیٹھ کر مرد حلق کریں اور عورتیں ایک پورا برابر بال کتروائیں۔ 

۳۳۔	بال دفن کر دے اور یہاں حلق یا تقصیرسے پہلے نہ خاخن کتروانا ہے نہ خط بنوانا۔ 

۳۴۔	اب عورت سے متعلق چند باتوں کے علاوہ جو کچھ احرام نے حرام کیا تھا سب حلال ہو گیا۔ 

۳۵۔	افضل یہ ہے کہ آج دسویں ہی تاریخ فرض طواف کے لیے مکہ معظمہ جائے اور بدستور مذکور طواف کرے مگر اس طواف میں اضطباع نہیں۔ 

۳۶۔ 	جودسویں کو نہ جائے وہ گیارہویں کو یا بارہویں کو کر لے اس کے بعد بلاعذر تاخیر گناہ ہے جرمانہ میں قربانی کرنی ہوگی، ہاں مثلاً عورت کو حیض آگیا تو ہو اس کے ختم ہونے کے بعد کرے۔ 

۳۷۔	بہرحال بعد طواف دو رکعتیں ضرور پڑھیں ، حج پورا ہوگیا کہ اس کا دوسرا رکن یہ طواف ہے۔ 

۳۸۔	دسویں، گیارہویںبارہویں راتیں منیٰ ہی میں بسر کرنا سنت ہے۔ 

۳۹۔	گیارہویں تاریخ بعد نماز ظہر پھر رمی کو چلے اور رومی جمرۂ اولیٰ سے شروع کرے پھر جمرۂ وسطیٰ پر جائے ، رمی کے بعد کچھ آگے بڑھ کر حضورِ قلب سے دعا واستغار کرے پھر جمرۂ عقبہ پر مگر یہاں رمی کرکے نہ ٹھہرے فوراً پلٹ آئے ، پلٹنے میں دعا کرے۔ 

۴۰۔	بعینہٖ اسی طرح بارہویں تاریخ تینوں جمرے بعد زوال رمی کرے اور بارہویں کو رمی کرکے غروبِ آفتاب سے پہلے مکہ معظمہ کو روانہ ہو جائے اور جب عزمِ رخصت ہو طوافِ وداع بجالائے مگر اس میں نہ رمل ہے نہ سعی نہ اضطباع ، پھر دو رکعت مقامِ ابراہیم پر پڑھے پھر زمزم پر آئے اور پانی پئے اور بدن پر ڈالے اور دروازۂ کعبہ پر کھڑے ہو کر بوسہ دے اور اُلٹے پائوں مسجد شریف سے باہر آجائے۔