---
title: سبق ۱۱ — اذان کا بیان
author: محمد خلیل خان القادری البرکاتی المارہروی
---

## اذان کسے کہتے ہیں؟

**جواب:** ہر نماز کا وقت آنے پر نماز کے لیے ایک خاص قسم کا اعلان (بلاوا) کیا جاتا ہے۔ تاکہ نماز ی آدمی مسجد میں آکر نماز پڑھنے کی تیاری کریں، اسے اذان کہتے ہیں۔

## کیا اذان کے لیے کچھ الفاظ مقرر ہیں؟

**جواب:** ہاں اذان کے الفاظ مقرر ہیں اور وہ یہ ہیں:

`اللہ اکبر اللہ اکبر`  
`اللہ اکبر اللہ اکبر`  
`اشھد ان لا الہ الا اللہ`  
`اشھد ان لا الہ الا اللہ`  
`اشھد ان محمدا رسول اللہ`  
`اشھد ان محمدا رسول اللہ`  
`حی علی الصلوٰۃ`  
`حی علی الصلوٰۃ`  
`حی علی الفلاح`  
`حی علی الفلاح`  
`اللہ اکبر اللہ اکبر`
`لا الہ الا اللہ`

ترجمہ: اللہ بہت بڑا ہے بہت بڑا ہے اللہ بہت بڑا ہے بہت بڑا ہے ، میں گواہی دیتا ہو کہ اللہ کے سوا کوئی معبود نہیں میں گواہی دیتا ہو کہ اللہ کے سوا کوئی معبود نہیں میں گواہی دیتا ہوں کہ محمد اللہ کے رسول ہیں میں گواہی دیتا ہوں کہ محمد اللہ کے رسول ہیں نماز کے لیے آئو نماز کے لیے آئو۔ بھلائی کی طرف آئو نماز کے لیے آئو، اللہ بہت بڑا ہے اللہ بہت بڑا ہے اللہ کے سوا کوئی معبود نہیں۔

## کیا ہر وقت کی نماز کیلئے یہی کلمے کہے جاتے ہیں؟

**جواب:** صرف صبح کی اذان میں ''حی علی الفلاح'' کے بعد دو مرتبہ یہ کلمے بھی کہے جاتے ہیں ''الصلٰوۃ خیر من النوم'' (نماز نیند سے بہتر ہے)۔

## اذان کس طرح کہی جاتی ہے؟

**جواب:** اذان کہنے والا باوضو قبلہ کی طرف منہ کرکے مسجد سے باہر بلند جگہ پر کھڑے ہو کر کانوں کے سوراخ میں شہادت کی انگلیاں ڈال کر اذان کے کلمات بلند آواز سے ٹھہر ٹھہر کر کہے تاکہ دوسروں کو خوب سنائی دے اور ''حی علی الصلٰوۃ'' داہنی طرف منہ کرکے اور ''حی علی الفلاح'' بائیں طرف منہ کرکے کہیے۔

## اذان کہنے والے کو کیا کہتے ہیں؟

**جواب:** اذان کہنے والے کو موذن کہا جاتا ہے۔

## اذان سننے والا کیا کرے؟

**جواب:** جب اذان ہو تو اتنی دیر کے لیے سلام کلام اور سارے کام یہاں تک کہ قرآن کی تلاوت بند کر دے۔ اذان کو غور سے سنے اور جواب دے۔ جو اذان کے وقت باتوں میں لگا رہے اس پر معاذ اللہ خاتمہ برا ہونے کا خوف ہے۔

## اذان کا جواب کیا ہے؟

**جواب:** موذن جو کلمہ کہے اس کا بعد سننے والا بھی وہی کلمہ کہے۔ مگر الصلٰوۃ خیر من النوم حی علی الفلاح کے جواب میں لا حول ولا قوۃ الا باللہ کہے۔

## اذان میں حضور کا نام سنے تو کیا کرے؟

**جواب:** جب موذن اشھد ان محمد ا رسول اللہ کہے تو سننے والا درود شریف پڑھے اور بہتر ہے کہ انگوٹھوں کو چوم کر آنکھوں سے لگا لے اور کہے: قرۃ عینی بک یا رسواللہ الھم متعنی باسمع والبصر یا رسول اللہ میری آنکھوں کی ٹھنڈک حضور سے ہے۔ الہٰی مجھے سننے اور دیکھنے سے فائدہ پہنچا۔

## الصلٰوۃ خیر من النوم سن کر کیا کہنا چاہیے؟

**جواب:** صدقت و بررت و بالحق نطقت۔

## اذان کے ختم ہونے پر کونسی دعا پڑھی جاتی ہے؟

**جواب:** جب اذان ختم ہو جائے تو موذن اور اذان سننے والے درود شریف پڑھیں۔ اس کے بعد یہ دعا پڑھیں: اللھم رب ھٰذہ الدعوۃ التآمۃ والصلٰوۃ القآئمۃ اٰت سید نا محمدن الوسیلۃ والفضیلۃ والدرجۃ الرفیعۃ والبعثہ مقاما محمودان الذی وعدتہ واجعلنا فی شفاعتہٖ یوم القیامۃ انک لا تخلف المیعاد

ترجمہ: اے اللہ اس دعائے تام اور برپا ہونے والی نماز کے مالک تو عطا کر ہمارے سردار محمد ﷺ کو وسیلہ اور فضیلت اور بلند درجہ اور انھیں مقام محمود میں کھڑا کر جس کا تو نے وعدہ کیا ہے اور ہمیں روز قیامت ان کی شفاعت نصیب کر بے شک تو وعدہ کا خلاف نہیں کرتا۔