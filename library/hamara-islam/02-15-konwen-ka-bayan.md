---
title: سبق ۱۵ — کنوئیں کا بیان
author: محمد خلیل خان القادری البرکاتی المارہروی
---

## کنواں کن چیزوں سے ناپاک ہو جاتا ہے؟

**جواب:** اگر نجاست غلیظ یا خفیفہ یا کوئی ناپاک چیز کنوئیں میں گر جائے یا آدمی یا کوئی بہتے ہوئے خون والا جانور کنوئیں میں گر کر مر جائے تو کنواں ناپاک ہو جاتا ہے۔

## اگر کنوئیں میںکوئی جانور اگر اور زندہ نکل آیا تو کنواں پاک رہے گا یا ناپاک ہو جائے گا؟

**جواب:** سور کے سوا اگر اور کوئی جانور کنوئیں میں گرا اور زندہ نکل آیا تو اس کی کوئی صورتیں ہیں۔ اور ہر صورت کا حکم جدا ہے۔ مثلاً اس کے جسم پر نجاست لگی ہونا ۔یقینی معلوم نہیں اور پانی میں اس کا منہ بھی نہیں پڑا تو پانی پاک ہے۔ مگر احتیاط بیس ڈول نکالنا بہتر ہے اور اگر یقین ہے کہ اس کے جسم پر نجاست تھی تو کنواں ناپاک ہوگیا کل پانی نکالا جائے اور اگر اس کا منہ پانی میںپڑا تو جو حکم اس کے لعاب اور جھوٹے کا ہے وہی حکم پانی کا ہے۔

## مرا ہوا جانور کنوئیں میں گر جائے تو کیا حکم ہے؟

**جواب:** جانور اگر باہر مرے اور پھر کنوئیں میں گر جائے تب بھی وہی حکم ہے جو کنوئیں میں گر کر مر جانے کا ہے۔

## کنواں ناپاک ہو جائے تو پاک کرنے کا طریقہ کیا ہے؟

**جواب:** ۱۔ کنوئیں میں آدمی ، بکر ی، کتا یا اور کوئی دموی جانور (جس میں بہتا ہو اخون ہو) ان کے برابر یا ان سے بڑا گر کر مر جائے یا مرغی، مرغا، بلی، چوہا، چھپکلی یا کوئی اور جانور جس میں بہتا ہوا خون ہو، کنوئیں میں مر کر پھول جائے ، یا پھٹ جائے یا چھپکلی ، چوہے کی دم کٹ کر کنوئیں میں گر جائے یا کنوئیں میں نجاست یا کوئی ناپاک چیز گر جائے تو ان صورتوں میں کنوئیں کا کل پانی نکالا جائے۔
۲۔ چوہا، چھچوندر، چڑیا وغیرہ کوئی جانور کنوئیں میں گر کر مر جائے تو بیس ڈول پانی نکالنا ضروری ہے اور تیس ڈول نکالنا بہتر ہے۔
۳۔ کبوتر ، مرغی ، بلی گر کر مر جائے تو چالیس سے ساٹھ تک ڈول نکالنا چاہیے۔

## جوتا یا گیند کنوئیں میں گر جائے تو اس کا کیا حکم ہے؟

**جواب:** اگر جوتے ، گیند پر نجاست لگی ہونا یقینی طور پر معلوم ہو تو کنواں ناپاک ہوگیا کل پانی نکالا جائے گا اور اگر کچھ پتہ نہ ہو تو بیس ڈول پانی نکال دیا جائے۔ کنواں پاک ہو جائے گا۔ محض نجس کا خیال کافی نہیں۔

## پانی کا جانور کنوئیں میں مر جائے تو کیاحکم ہے؟

**جواب:** پانی کا جانور یعنی وہ جانور جو پانی میں پیدا ہوتا ہے اگر کنوئیں میں مر جائے یا مرا ہو اگر جائے تو پانی نجس نہ ہوگا اور جس کی پیدائش پانی کی نہ ہو مگر پانی میں رہتا ہو جیسے بطخ ، اس کے مر جانے سے پانی نجس ہو جائے گا۔

## کنواں کب پاک مانا جائے گا؟

**جواب:** ناپاک کنواں سے جتنا پانی نکالنے کا حکم ہے جب نکال لیا گیا تو کنواں پاک ہوگیا۔ اور وہ ڈول رسی جس سے پانی نکالا ہے۔ یا کنوئیں کی دیواریں ، سب پاک ہو گئیں دھونے کی ضرورت نہیں۔

## اگر تھوڑا تھوڑا پانی کنوئیں سے نکالیں تو پاک ہو گا یا نہیں؟

**جواب:** کنوئیں سے جتنا پانی نکالنا ہے ۔ اس میں اختیا رہے کہ ایک دم سے اتنا نکالیں یا تھوڑا تھوڑا کرکے ، دونوں صورت میں کنواں پاک ہو جائے گا۔

## ڈول سے کتنا بڑا ڈول مراد ہے؟

**جواب:** جس کنوئیں پر جو ڈول پرا ہو اسی کا اعتبار ہے اس کے چھوٹے بڑے ہونے کا کچھ لحاظ نہیں۔

## کنواں میں مرا ہوا جانور نکلا اور معلوم نہیں کہ کب گرا تو اب کیا حکم ہے؟

**جواب:** اگر وقت معلوم نہیں تو جس وقت دیکھا گیا اسی وقت سے کنواں نجس قرار پائے گا اس سے پہلے نہیں اور اس کے گرنے، مرنے کا وقت معلوم ہے تو اسی وقت سے پانی نجس ہے اس کے بعد اگر کسی نے اس سے وضو یا غسل کیا تو وہ وضو ہوا نہ غسل ، اور اس سے جتنی نمازیں پڑھیں وہ نماز یںنہ ہوئیں۔

## جس کنوئیں میں پانی ٹوٹتا ہی نہیں وہ کس طرح پاک ہو گا؟

**جواب:** جو کنواں ایسا ہو کہ اس کا پانی ٹوٹتا ہی نہیں چاہے کتنا ہی نکالیں اور اس کا کل پانی نکالنا ضروری ہو تو ایسی حالت میں حکم یہ ہے کہ معلوم کر لیں کہ اس میں کتنا پانی ہے وہ سب نکالا جائے۔ نکالتے وقت جتنا زیادہ ہوتا گیا اس کا کچھ لحاظ نہیں۔