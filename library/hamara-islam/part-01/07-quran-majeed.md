---
title: سبق ۰۷ — قرآن مجید
author: خلیل ملت مفتی خلیل احمد قادری برکاتی
---

## قرآن مجید کیا ہے؟

**جواب:** قرآن مجید اللہ کا کلام ہے جو اس نے سب سے افضل رسول حضرت محمد مصطفیٰ ﷺ پر نازل کیا اس میں جو کچھ بھی لکھا ہے ا س پر ایمان ضروری ہے۔

## یہ کیسے معلوم ہوا کہ قرآن مجید خدا کا کلام ہے؟

**جواب:** قرآن مجید کتاب اللہ (خدا کا کلام) ہونے پر اپنے آپ دلیل ہے کہ خد اعلان کے ساتھ کہہ رہا ہے کہ ’’ اگر تم کو اس کتاب میں جو ہم نے اپنے سب سے خاص بندے (محمد ﷺ) پر اتاری، کوئی شک ہو تو اس کی مثل (یعنی اس جیسی) کوئی چھوٹی سے سورت کہہ لائو‘‘ لہٰذا کافروں نے اس کے مقابلہ میں جی توڑ کوششیں کیں‘‘۔ اس کے مثل سورت تو کیا ایک آیت نہ بناسکے اور نہ بنا سکیں گے۔

## قرآن عظیم میں اللہ تعالیٰ نے کیا خاص بات رکھی ہے؟

**جواب:** اگلی کتابیں صرف نبیوں ہی کو یاد ہوتیں لیکن یہ قرآن عظیم کا معجزہ ہے کہ مسلمانوں کا بچہ بچہ اسے یاد کر لیتا ہے۔

## قرآن عظیم کتنے عرصہ میں نازل ہوا؟

**جواب:** تیئیس سال کی مدت میں پورا قرآن مجید نازل ہوا۔ قرآن کریم کی سورتیں اور آئتیں ضرورت کے مطابق ایک ایک دو دو کرکے اترتی تھیں۔

## قرآن شریف پڑھنے میں کتنا ثواب ملتا ہے؟

**جواب:** ہمارے حضور ﷺ نے فرمایا کہ جو شخص کتاب اللہ کا ایک حرف پڑھے گا۔ اس کو ایک نیکی ملے گی جو دس نیکیوں کے برابر ہوگی۔ میں یہ نہیں کہتا کہ  الم  ایک حرف ہے بلکہ الف ایک حرف ہے، لام دوسرا حرف اور میم تیسرا حرف ہے۔

## جو شخص قرآن عظیم پڑھنا نہ سیکھے وہ کیسا ہے؟

**جواب:** ہمارے حضور ﷺ نے فرمایا کہ جس کے سینہ میں کچھ قرآن نہیں وہ ویران مکان کی طرح ہے۔

## قرآن شریف پڑھنے کے آداب کیا ہیں؟

**جواب:** سنت یہ ہے کہ قرآن کریم کی تلاوت پاک جگہ میں ہو اور مسجد میں زیادہ بہتر ہے تلاوت کرنے والے کو چاہیے کہ قبلہ رو (یعنی قبلہ کی طرف منہ کرکے) بیٹھے اور نہایت عاجزی اور انکساری سے سرجھکا کر اطمینان سے ٹھہر ٹھہر کر پڑھے، پڑھنے سے پہلے منہ کو خوب صاف کر لے کہ بدبو باقی نہ رہے۔ قرآن شریف کو اونچے تکیہ یا رحل پر رکھے اور تلاوت سے پہلے اعوذ باللہ اور بسم اللہ پڑھ لے۔ بلا وضو قرآن کو ہاتھ لگانا گناہ ہے اورسننے والا خاموش اور دل لگا کر سنے۔

## قرآن کریم پڑھنے کے قابل نہ رہنے تو کیا کرنا چاہیے؟

**جواب:** قرآن کریم جب پرانا بوسیدہ ہو جائے اور اس کے ورق اِدھر اُدھر ہو جانے کا خوف ہو اور وہ تلاوت کے قابل نہ رہے تو کسی پاک کپڑے میں لپیٹ کر احتیاط کی جگہ دفن کر دیا جائے کہ وہاں کی کسی کا پیر نہ پڑے اور دفن کرنے میں بھی لحد بنائی جائے تاکہ اس پر مٹی نہ پڑھے۔

## کیا صحیح قرآن شریف آج کل ملتا ہے؟

**جواب:** جی ہاں قرآن شریف ہر جگہ صحیح ملتا ہے اس میں ایک حرف کی بھی فرق نہیں ہو سکتا اس لیے کہ اس کا نگہبان اللہ تعالیٰ ہے۔

## قرآن شریف کس لیے آیا؟

**جواب:** اللہ تعالیٰ نے اپنے بندوں کی صحیح رہنمائی کیلئے قرآن عظیم اتارا تاکہ بندے اللہ تعالیٰ اور اس کے رسول کو جانیں، اللہ تعالیٰ اور رسول ﷺ کے احکام کو پہچانیں، ان کی مرضی کے موافق کام کریں اور ان کاموں سے بچیں جو اللہ تعالیٰ اور رسول ﷺ کو پسند نہیں۔