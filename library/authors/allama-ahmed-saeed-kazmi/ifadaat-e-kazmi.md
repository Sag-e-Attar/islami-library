---
title: افاداتِ کاظمی
author: علامہ سیّد احمد سعید کاظمی قدس سرہٗ العزیز
categories:
  - ردِّ بدمذہب
  - عقائدِاہلسنت
---

## پنجتن پاک
**ترتیب: خلیل احمد رانا**

>لی خمسۃ اطفیٰ بہا حرالوبا الحاطمہ
>
>المصطفیٰ والمرتضیٰ وابنا ھما الفاطمۃ 

میرے لئے پانچ ہستیاں ایسی ہیں جن کے وسیلے سے جلانے والی آفتوں کو بجھاتا ہوں ، وہ پانچ یہ ہیں، حضور  ﷺ، حضرت علی، حضرت فاطمہ اور حسن اور حسین‘‘ ۔ 

قرآن کریم میں اﷲ تعالیٰ کا ارشاد ہے:
> انما یرید اﷲ لیذ ھب عنکم الرجس اھل البیت ویطھرکم تطھیرا(سورۃ احزاب، آیت۳۳)

ترجمہ۔ اﷲ یہی ارادہ فرماتا ہے کہ اے رسول کے گھر والو تم سے ہر قسم کی ناپاکی کو دور فرمادے اور تمہیں اچھی طرح پاک کرکے خوب پاکیزہ کردے(ترجمہ قرآن، البیان از علامہ کاظمی)

علامہ ابی جعفر محمد بن جریر الطبری علیہ الرحمہ(متوفی ۳۱۰ھ) جامع البیان فی تفسیر القرآن، مطبوعہ بیروت (لبنان)۱۳۹۸ھ/ ۱۹۷۸ء ، ج۲۲، ص۵ پر حدیث نقل کرتے ہیں: 

’’محمد بن المثنی قال ثنابکر بن یحییٰ بن زبان العنزی قال ثنا مندل عن الاعمش عن عطیۃ عن ابی سعید الخدری قال قال رسول اﷲ ﷺ نزلت ھذہ الاٰیۃ فی خمسۃ فیّ وفی علی رضی اﷲ عنہ وحسن رضی اﷲ عنہ وحسین رضی اﷲ عنہ وفاطمہ رضی اﷲ عنہا انما یرید اﷲ لیذھب عنکم الرجس اھل البیت ویطہرکم تطھیرا ‘‘

ترجمہ: رسول اﷲ ﷺ نے ارشاد فرمایا کہ یہ آیت’’پنجتن‘‘ کی شان میں نازل ہوئی ہے، میری شان میں اور علی رضی اﷲ عنہ کی اور حسن اور حسین رضی اﷲ عنہما اور حضرت فاطمہ رضی اﷲ تعالیٰ عنہا کی شان میں کہ جزیں نیست اﷲ تعالیٰ ارادہ کرتا ہے اے اہل بیت کہ تم سے ناپاکی دور کردے اور تمہیں پاک کردے خوب پاک کردے۔ 

پنجتن کے معنی ہیں پانچ افراد، اور ان سے مراد حضرت محمد رسول اﷲ ﷺ ، حسنین کریمین، سیدہ فاطمہ زہرا، حضرت علی رضی اﷲ تعالیٰ عنہم اجمعین ہیں، اور آیت تطہیر ان پانچوں مقدسین کے بارے میں نازل ہوئی ، جس میں ویطہرکم تطہیرا موجود ہے، یعنی اﷲ تعالیٰ تمہیں پاک کردے پاک کرنا، جو اس بات کی روشن دلیل ہے کہ یہ پنجتن واقعی پاک ہیں۔ 

رسول اﷲ ﷺ نے جب خود اپنی زبان مبارک سے ’’خمسۃ‘‘ کالفظ فرمادیا اور خمسہ سے اپنی مراد کو ظاہر فرمانے کے لئے تفصیل ارشاد فرمادی اور صاف صاف ارشاد فرمادیا کہ آیہ تطہیر کی شان نزول یہ پانچ ہیں جن کو اﷲ تعالیٰ نے پاک قرار دیا، تو اب اس کے بعد کے بعد کسی شقی القلب کا یہ کہنا کہ معاذ اﷲ پنجتن کو پاک کہنا جائز نہیں اور پنجتن آیہ تطہیر میں داخل نہیں ، بارگاہ رسالت سے بغاوت اور اور اﷲ کے رسول کی تکذیب نہیں تو اور کیا ہے؟ نعوذباﷲ من ذلک

اس کا مقصد یہ نہیں کہ معاذ اﷲ ان پانچ کے سوا ہم کسی کو پاک نہیں مانتے، ہمارے نزدیک حضور  ﷺ کی ازواج مطہرات بھی آیۂ تطہیر میں شامل ہیں، اسی لئے ہم ان کے ساتھ مطہرات کا لفظ لازمی طور پر استعمال کرتے ہیں اور ان کے علاوہ اﷲ تعالیٰ کے بے شمار مقدس محبوب بندے اور بندیاں یقیناً پاک ہیں اور ہم ان کی پاکی کا اعتقاد رکھتے ہیں، لیکن پنجتن پاک بولنے کی وجہ صرف یہ ہے کہ حدیث منقولہ بالا میں خود حضور علیہ الصلوٰۃ والسلام کی زبان مبارک سے خمسۃ کا کلمہ مقدسہ ادا ہوا ، پھر ان کی تفصیل بھی خود حضور علیہ الصلوٰۃ والسلام نے فرمائی اور ان کی شان میں آیۃ تطہیر کے نزول کا ذکر فرمایا۔  ( ماہنامہ السعید، ملتان، شمارہ  اکتوبر ۱۹۶۲ء  ، ص ۲۲۔۲۳)

کچھ بعید نہیں کہ جہلائے وہابیت و دیوبندیت پنجتن کا لفظ بولنے اور ان کے افراد کا نام ذکر کرنے پر حضور نبی کریم  ﷺ پر بھی شیعہ ہونے کا فتویٰ نہ لگادیں۔ یہ لوگ بتائیں کہ پنجتن کون ہیں؟پنجتن میں ایک حضور نبی کریم صلی اﷲ تعالیٰ علیہ وسلم ہیں ، تین صحابی ہیں ایک صحابیہ ہیں، اہل سنت ان صحابہ کانام لیں تو شیعہ لیکن دیوبندی وہابی رات دن صحابہ صحابہ کا وظیفہ جپیں ، اپنے جلسوں میں صحابہ کے نام کے نعرے لگائیں، صحابہ کے نام کی تنظیمیں بنائیںتو دیوبندی وہابی شیعہ نہیںبنتے آخر کیوں؟کیا یہ اہل بیت کرام سے عداوت نہیں؟۔
 
کبھی کہتے ہیں کہ ’’حضرت نوح علیہ السلام کی قوم پانچ بزرگوں کو داتا مانتی تھی اور یہ اُن کے پنج تن پاک تھے، ہمارے قبر پرست مسلمانوں کا پنج تن پاک والا عقیدہ اسی قدیم عقیدہ کی یاد گار ہے‘‘  (کتاب ’’داتا کون‘‘ از مفتی عبدالرحمن غیر مقلد(فاضل دیوبند) ، شائع کردہ مدرسہ تدریس القرآن والحدیث، سنت نگر، لاھور) 

لاحول ولا قوۃ الاباﷲ ، تفاسیر اور شروح احادیث میں سورہ نوح کی آیت ۲۳کی تفسیر و شرح میں یہ لکھا ہے کہ حضرت آدم علیہ السلام اور حضرت نوح علیہ السلام کے درمیانی دور میں پانچ برگزیدہ بندے تھے ، ودّ، سواع، یغوث، یعوق اور نسر ، بعثت حضرت نوح علیہ السلام سے قبل لوگوں نے اُن کے بت بنالئے تھے اور ان بتوں کو الٰہ اور معبود ٹھہرا لیا تھا، وہ لوگ ان کی پوجا کرتے تھے ، کوئی مسلمان اہل بیت کو یا کسی ولی اﷲ کو الٰہ اور معبود نہیں مانتااور نہ ہی اُس کی پوجا کرتا ہے، بہتان بازی کا کوئی علاج نہیں۔                 

---

## شرح حدیث قسطنطنیہ
**ترتیب: خلیل احمد رانا**

>اوّل جیش من اُمتی یغزون مدینۃ قیصر مغفورٌ لھم 
(بخاری شریف، جلد وّل ، طبع کراچی ، ص۴۰۱)

ترجمہ۔  میری اُمت میں سے جس نے مدینہ قیصر پر پہلے چڑھائی کی ان کے لئے بخشش ہے۔ 

بعض لوگ اس حدیث سے یہ استدلال کرتے ہیں کہ’’  مغفورٌ لھم  ‘‘ میں یزید بن معاویہ داخل ہے، کیوں کہ اس نے مدینہ قیصر پر پہلے چڑھائی کی اور وہ اس لشکر میں شامل تھا ، مستدلین مدینہ قیصر سے قسطنطنیہ مراد لیتے ہیں اور یزید کو ’’مغفور لھم‘‘ میں شامل کرتے ہیں۔ 

تو عرض ہے کہ جس وقت نبی کریم ﷺ نے یہ ارشاد فرمایا، اُس وقت قسطنطنیہ (ترکی) مدینہ قیصر نہیں تھا، بلکہ اُس وقت حُمَصْ(شام) مدینہ قیصر تھا، اور حمص پر یزید بن معاویہ نے چڑھائی نہیں کی، بلکہ حضرت سیدنا صدیق اکبر رضی اﷲ تعالیٰ عنہ نے اپنی وفات سے چھ ماہ پہلے حمص پر لشکر بھیجا تھا، چھ ماہ یہ لشکر جنگ کرتا رہا، فتح حاصل نہ ہوئی، ۲۲؍جمادی الثانی  ۱۳ھ؁ میں حضرت سیدنا ابوبکر صدیق رضی اﷲ تعالیٰ عنہ نے وصال فرمایا، لشکر وہیں رہا، جب حضرت سیدنا عمر فاروق رضی اﷲ عنہ خلیفہ مقرر ہوئے تو مزید کمک بھیجی، پھر حمص فتح ہوا، جہاد کی ابتداء دور صدیقی میں ہوئی اور انتہا دور فاروقی میں ہوئی۔  

لہذا اس حدیث سے استدلال کرنا ہی غلط ہے، کیونکہ مدینہ قیصر اس وقت حمص تھا اور اس پر یزید نے چڑھائی نہیں کی۔ اگرمیں علی السبیل التنزل مان لوں کہ مدینہ قیصر اس وقت قسطنطنیہ تھا تو پھرمیں کہوں گا کہ اوّل تو یزید اوّل جیش میں داخل ہی نہیںاور اوّل جیش کا مصداق یزید نہیں ہوسکتا، اگر جیش میں داخل ہو تو یہ ایک ایسا لفظ ہے جو جماعت پر بولا جاتا ہے، ایک جیش نہیں کہتے، لفظ جیش ’’عام‘‘ ہے اور تمام افراد کو شامل ہے۔ 

قرآن کریم میں ہے  والمطلقٰت یتربصن بانفسھن ثلٰثۃ قروئٍ(سورۃ بقرہ، ّآیت ۲۲۸) ’’ اور طلاق والیاں اپنی جانوں کو روکے رہیں تین حیض تک ‘‘ ۔

اس آیت میں ’’المطلقٰت ‘‘ عام ہے اور تمام افراد کو شامل ہے، جس طرح حاملہ عورت’’المطلقٰت‘‘میں شامل ہے اسی طرح یزید بھی جیش میں شامل ہے مگر ’’مغفور لہم‘‘ کا حکم اس پر نہیںلگے گا، کیونکہ دلیل خاص سے اس کااستثناء ثابت ہے اور جس چیز کا استثناء دلیل خاص سے ثابت ہوجائے وہ چیز حکمِ عام میں داخل نہیں ہوتی، جیسے لفظ’’مطلقٰت‘‘ بغیر لف لام کے ، اس کا معنی ہے تین کا مجموعہ ، یعنی اس میں’’ جمعیت ‘‘ہے ، جب اس پر’’ الف لام ‘‘ داخل کیا گیا، جیسے ’’المطلقٰت‘‘ تو جمعیت ختم ہوگئی، اب ایک سے لے کر لا تعداد کی تعداد اس میں داخل ہے ،  ’’مطلقٰت‘‘کہیں گے تو اس میں تین طلاق ولی شامل ہوں گی اور ’’ المطلقٰت‘‘ کہا تو اس میں ہر طلاق والی شامل ہے، کیونکہ ’’المطلقٰت‘‘ عام ہے۔

مذکورہ بالا آیت میں حکم عام مذکور ہے کہ طلاق والیاں تین حیض گزاریں ، لیکن دوسری جگہ دلیل خاص مذکور ہیکہ جو عورتیں حاملہ ہیں ان کی مدتِ عدت وضع حمل ہے۔ 

قرآن کریم میں ہے  :  واولات الاحمال اجلھن ان یضعن حلمھن (سورۃ الطلاق، آیت۴) ’’ اور حمل والیوں کی معیاد یہ ہے کہ وی اپنا حمل جَن لیں‘‘ ۔ 

’’واولات الاحمال‘‘ دلیل خاص ہے اور’’ یتربصن بانفسھن ‘‘ دلیل عام ہے، اب ’’اولات الاحمال‘‘ اس میں شامل نہیں رہیں گی، کیونکہ جس چیز کا استثناء دلیل خاص سے ہو ، وہ عام میں داخل نہیں ہوتی۔  

یزید کا دلیل خاص سے استثناء اس طرح ہے ، دلیل خاص حدیث شریف ہے  : 

’’ جو شخص کہ اہل مدینہ سے بدی کا ارادہ کرے گا اور ان کو ایذا پہنچانے کی غرض سے کسی مقام پر کھڑا ہوگا، وہ شہنشاہ جبار کے عذاب میں گرفتار ہوگا اور آگ میں مانند رانگ کے اور نمک کے پانی میں پگھل جائے گا‘‘۔
(جذب القلوب الیٰ دیار المحبوب، از شیخ عبدالحق محدّث دہلوی،(اُردو ترجمہ)، طبع کراچی، ص۳۱)

### دوسری حدیث 

’’ اے اﷲ جو شخص میرے اور میرے اہل شہر کے ساتھ برائی کا خیال کرے اس کو جلد ہلاک کر‘‘۔ (جذب القلوب، ص۳۱) 

### تیسری حدیث 

> من اخاف اھل المدینۃ ظالماً اخافہ اﷲ و کانت علیہ لعنۃاﷲ والملٰئکۃوالناس اجمعین

’’ جو شخص اہل مدینہ کو ڈرائے اس کو اﷲ تعالیٰ ظلماً ڈراتا ہے اوراس پر اﷲ کی، فرشتوں کی اور تمام لوگوں کی لعنت ہے‘‘۔ (جذب القلوب، ص۳۲) 

اﷲ تعالیٰ کی لعنت، فرشتوں کی اور جمیع مؤمنین کی لعنت، اسی طرح نمک کی طرح پانی میں پگھلنا، مغفرت میں مطابقت نہیں رکھتا ، ثابت ہوا کہ ان احادیث نے یزید کو جیش سے مذکورہ قاعدہ کے تحت نکال دیا ، یہاں اتنی بات ضرور یاد رکھیں کہ حدیث میں اگر تعدد طرق کی بنا پر تفاوت ہوجائے تو صحت حدیث میں کوئی فرق نہیں پڑے گا۔ 

اب کون نہیں جانتا کہ یزید نے مدینہ منورہ والوں پر ظلم نہیں کیا، سعید بن مسیب رضی اﷲ عنہ(متوفی ۹۳ھ) جو کبار تابعین میں ہیں ، مسلم بن عقبہ کے پاس لائے گئے اور کہا یزید کی بیعت کرو ، سعید بن مسیب نے فرمایاکہ میں نے ابوبکر اور عمر رضی اﷲ عنہم کی سیرت پر بیعت کی، مسلم بن عقبہ نے کہا کہ میں ان کی گردن مارنے کا حکم دیتا ہوں، ایک آدمی نے کھڑے ہوکر گواہی دی کہ یہ مجنون ہے تو مسلم بن عقبہ نے ان کے جرم سے در گزر کیا ۔ (جذب القلوب، ص۴۰) 

یزید اگر جیش میں داخل ہے تو دلیل میں یہ جو احادیث ہیں انہوں نے یزید کو خارج کردیا ، قاعدہ یاد رکھیں کہ ’’کل ‘‘ کا لفظ جہاں بھی آئے توقرآن پاک میں یا حدیث پاک میں، اس سے وہ تمام احوال جن کی دلیل خاص سے تخصیص ہوگئی ہو، مستثنیٰ ہوں گے، اس سے ثابت ہوا کہ تخصیص کی ایک صورت قرآن کی قرآن سے اور حدیث کی حدیث سے ہے۔ 

( ہفت روزہ ’’احوال‘‘ کراچی، شمارہ ۲۵؍اپریل تا یکم مئی ۱۹۹۱ء ۔ ’’نوائے انجمن‘‘ کاظمی نمبر، شمارہ مارچ، اپریل ۱۹۹۳ء) 

---

## خیر و شرّ
تقریر۔ علامہ سید احمد سعید کاظمی امروہوی قدس سرہٗ

 **ترتیب۔محمد حنیف حاجی طیّب(کراچی)**

نحمدہ و نصلی علیٰ رسولہ الکریم

محترم حضرات  !

اﷲ رب العزت نے نظام کائنات کو ایک نہج، ایک اصول اور ایک حکمت پر قائم فرمایا، فطرت کے اصول اور قوانین قدرت، اﷲ رب العزت کی مستحکم و مظبوط حکمتیں تمام نظام کائنات کی بنیاد ہیں، اﷲ رب العالمین نے کوئی ایسی چیز پیدا نہیں فرمائی کہ جس کے اندر خیروشر کے دونوں پہلو نہ ہوں، رب کائنات نے ایک قانون نظام کائنات کی بنیاد کے طور پر قرآن مجید میں اس نوعیت کے ساتھ بیان فرمایا کہ اگر قرآن کو غور سے پڑھا جائے تو آفتاب سے زیادہ روشن ہوکر یہ حقیقت ہماری نگاہوں کے سامنے آجائے گی کہ کائنات میں ایک چیز کا پہچاننا اس کی ضد کے پہچاننے کے ساتھ متعلق فرمایا گیا ہے، جس کے لئے عربی کا مشہور مقولہ ہے کہ الاشیاء تعرف باضداد ھا(چیزیں اپنی ضدوں سے پہچانی جاتی ہیں) ۔

آپ جانتے ہیں کہ نور کی ضد ظلمت ہے اگر ظلمت کا وجود نہ ہو تو نور کی معرفت نہ ہو، موت کی ضد حیات ہے اگر موت نہ ہو تو حیات کے معنی ومفہوم نہ ہوں، خیر کی ضد شر ہے اگر شر نہ پائی جائے تو خیر کے معنی اور اس کا مفہوم لوگوں پر واضح نہ ہو، اسلام کی ضد کفر ہے اور ہدایت کی ضد ضلالت ہے، خوب سمچھ لیجئے کہ ہدایت کا وجود ضلالت کی وجہ سے ظاہر ہوا، اسلام کی حقیقت کفر کی ظلمتوں کی وجہ سے بے نقاب ہوکر سامنے آئی، کفر کی ظلمتوں کے وجود کا کوئی انکار نہیں کرسکتا، لیکن اس حقیقت کو بھی کوئی جھٹلا نہیں سکتا کہ کفر کی تاریکیوں سے اسلام کے نور کی ایسی وضاحت ہوئی کہ ابدالآباد تک انسان کا ذہن ان حقیقتوں سے بھر پور ہو گیاجوحقیقتیں اﷲ تعالیٰ نے اسلام کے دامن میں رکھی ہیں۔ معلوم ہوا کہ ضلالت کے مفہوم نے ہدایت کے معنی کو، موت کے تخیل نے حیات کے تخیل کو اور شر کے تصور نے خیر کے تصور کو اُجاگر کردیا۔ ثابت ہوا کہ چیزیں اپنی ضدوں سے پہچانی جاتی ہیں، یاد رکھیئے کہ یہ ایک اصول ایسا ہے کہ جس کو قرآن مجید نے متعدد مقامات پر بیان فرمایا اور اگر آپ انسان کی پیدائش کی تاریخ پر نظر ڈالیں تو یہ اصول آپ کو بالکل واضح طور پر سمجھ آجائے گا۔ 

سب سے پہلے انسان سیدنا آدم علیہ السلام ہیں جن کو اﷲ تعالیٰ نے اس عالمِ مشاہدات میں، اس عالم اجسام میں، اس عالم ناسوت میں اپنا خلیفہ بنا کر ہدایت کا جھنڈا لہرانے کے لئے بھیجا، لیکن ہدایت کا منبع وجود آدم ابھی دنیا میں جلوہ گر بھی نہ ہوا تھا کہ ان کے مقابلے میں ضلالت کا تصور قائم ہوچکا تھا اور اس کو ہم شیطان کے نام سے تعبیر کرتے ہیں۔ قرآن مجید اﷲ تعالیٰ نے ارشاد فرمایا ہے کہ  `و کان من الکافرین`( القران : ۲ : ۱۳) (یہا ں ۲ سے سورۃ نمبر اور ۱۳  سے اس سورۃ کی آیت نمبر مراد ہے)یعنی علم الٰہی میں تو وہ پہلے ہی کافر تھا، مطلب یہ ہوا کہ ہدایت کے ساتھ ضلالت کا تصور بھی موجود تھا۔ شیطان جو کہ مرکز ضلالت اور مرکز کفر ہے اس کی ضلالتوں کے ظہور سے ہمیں یہ سبق ملا کہ شیطان کفر کرکے اور ضلالت کی راہوں پر چل کر راندئہ درگاہ ہوا، ذلیل ہوا، مردود ہوا، مطرود ہوا۔ اب اگر کوئی خدا کامقبول بننا چاہتا ہے تو اس کے لئے ضروری ہے کہ وہ ان راہوں سے بچے جن راہوں پر چل کر شیطان راندئہ درگاہ ہوا۔ آپ نے دیکھا کہ شیطان کی ضلالت کے تصور نے ہدایت کو کس قدر نمایاں کردیا کہ جن راہوں پر شیطان چلا وہ ایسی راہیں تھیں کہ جن پر چلنے والا خدا کی رحمت سے دور ہوجاتا ہے۔ اب اگر ان راہوں سے کسی نے بچنا ہے تو ضروری ہے کہ یہ راہیں اس کے سامنے ہوں تاکہ اس کے ذہن میں خیر کی راہوں کا تصور اجاگر ہوسکے۔ اﷲ تبارک وتعالیٰ نے ہدایت کی راہوں کو واضح کرنے کے لئے ضلالت کی راہوں کو پہلے دکھایا اور قرآن مجید میں فرمایا  و ھدیناہ النجدین یعنی ہم نے دونوں راہیں (انسان کے سامنے) رکھ دیں کہ یہ خیر ہے، وہ شرّ ہے، یہ ہدایت، وہ گمراہی ہے، یہ اسلام ہے ، وہ کفر ہے۔ خیروشر کا تقابل کرکے بتادیا کہ جب تک تیرے سامنے شر کا تصور نہیں آئے گا اس وقت تک تو خیر کی راہوں کو اختیار نہیں کرے گا اور شر سے نہیں بچ سکے گا۔ شر سے بچنے کے لئے اس کا ظاہر ہونا ضروری ہے، اﷲ تعالیٰ ضرورت سے پاک ہے، ہمیں ضرورت ہے کہ ہمیں معلوم ہو کہ شر کیا ہے؟ برائی کیا ہے؟ معصیت کیا ہے؟ کفر کیا ہے؟ کس بات سے خدا ناراض ہوتا ہے، جب تک یہ حقیقت کھل کر سامنے نہ آئے ، ہم خدا کے غضب سے نہیں بچ سکتے بلکہ اس بات کا یقین ہے کہ اُلٹا خدا کے غضب کو دعوت دے دیں۔ 

یہ پہلا مقدمہ تھا جس کو میں نے قرآن پاک کی روشنی میں نہایت اختصار اور جامعیت کے ساتھ پیش کیا اب دوسرے مقدمہ کو لیجئے اور وہ یہ ہے کہ!

جب خدا نے ہر چیز میں خیروشر دونوں پہلوئوں کو رکھا ہے تو آپ کہیں گے کہ کفروضلالت میں کون سا خیر کا پہلو ہے؟۔میں ابھی آپ کو بتا  چکا ہوںکہ اس میں خیر کا پہلو یہ ہے کہ اگر کفروضلالت کی راہیں ہمارے سامنے نہ ہوں تو ہم ان سے بچ نہیں سکتے، اور ان سے بچنا یہ خیر ہے، لہذا اس میں بھی خیر کا پہلو موجود ہے، اور اگر اس سے زیادہ نمایاں طور پر آپ اس حقیقت کو سمجھنا چاہتے ہیں تو قرآن کی صریح نص موجود ہے، اﷲ تعالیٰ نے شراب اور جوئے کے متعلق فرمایا کہ!  اثمھمااکبر من نفعھما[۲] یعنی یہ جو ٔا اور یہ شراب ان دونوں کا گناہ ان کے نفع سے بڑا ہے۔ 

معلوم ہوا کہ ان میں خیر اور نفع کا پہلو پایا جاتا ہے لیکن خیر و نفع کا پہلو بہت ہی مغلوب ہے، اور شر اور ضرر کا پہلو بہت قوی ہے، مقصد یہ ہے کہ جس چیز کو اﷲ تعالیٰ نے نجاست، گندگی اور شیطانی عمل قرار دیا، اس میں بھی اﷲ تعالیٰ نے نفع کا ذکر فرمایا، تو پتہ چلا کہ ہر چیز کے اندر خیروشر کے پہلو پائے جاتے ہیں لیکن فرق اتنا ہے کہ کسی میں خیر کو غالب کردیا گیا ہے اور کسی میں شر کو غالب کردیا گیا ہے ، جہاں شر غالب ہواس سے ہمیں بچنا ہے اور جہاں خیر غالب ہو اس کو اختیار کرناچاہئیے۔ 

اب اگر آپ دوسرے انداز میں سوچیں تو ایک اور اعتراض آپ کے ذہن میں پیدا ہوگا، مثلاً آپ کہیں گے کہ ہمیں یہ تو معلوم ہوگیا کہ کفر کے اندر بھی خیر کا پہلو ہے گو بے حد قلیل ہے لیکن اس کا مطلب یہ ہوسکتا ہے کہ اسلام میں بھی کوئی شر کا پہلو ہوگا، اور ہدایت میں بھی کوئی نہ کوئی شر کا پہلو ہونا لازنی ہے۔ 

تو اس کا جواب یہ ہے کہ شر عام ہے ، اس سے کہ وہ شر اخروی ہو یا دنیوی ہو، جسمانی ہو یا روحانی ہو، ظاہری ہو یا باطنی ہو، قلیل ہو یا کثیر ہو، محسوس ہو یا معقول ہو، یعنی احساس کے ادراک سے تعلق ہو یا عقل کے ادراک سے تعلق ہو ۔ اب مجھے بتائیے کہ جو لوگ ایمان کو، دیانت کو، تقویٰ کو، پرہیزگاری کواختیار کرتے ہیں ان کے لئے اﷲ تعالیٰ نے قرآن پاک میں بار بار ارشاد فرمایا کہ تمہیں نیکی کے کاموں میں تکلیف تو ضرور ہوگی مگر یہ سمجھ لو کہ یہ تکلیف محض عارضی ہے، قلیل ہے اور اس تکلیف کو محسوس مت کرنا بلکہ اس راحت پر نظر رکھنا جو ابدی اور دائمی ہے۔[۳] آپ بتائیے کہ ہم روزہ رکھتے ہیں، حج کرتے ہیں، یہ شر قلیل ہے ، زکو ٰۃ دینے میں آدمی اپنی جیب سے پیسے دیتا ہے ، پیسہ دینا بھی بظاہر قلیل شر ہے، ہم جو نماز پڑھتے ہیں اس میں کچھ وقت لگاتے ہیں، رکوع اور سجود کرتے ہیں، گرمی کے موسم میں گھر سے چل کر مسجد جاتے ہیں، گرمی کی تکلیف برداشت کرتے ہیں، سردی میں ٹھنڈے پانی سے وضو کرتے ہیں، جماعتوں میں شرکت کی زحمت گوارا کرتے ہیں، یہ سب زحمتیں اور یہ سب تکالیف قلیل اور عارضی ہیں۔ علیٰ ہذاالقیاس جن لوگوں نے کلمہ ٔ حق بلند کیا ، آپ جانتے ہیں کہ وہ کتنے مصائب وآلام میں مبتلا ہوئے خود اﷲ تعالیٰ ارشاد فرماتا ہے

>!وزلزلواحتیٰ یقول الرسول والذین اٰمنوامعہٗ متی نصراﷲ [۴]
 
 یعنی ان پر اتنے مصائب وآلام آئے کہ یہ ہلا دئیے گئے یہاں تک کہ رسول اور ایمان والوں کی زبان سے بے ساختہ نکل گیا کہ کب اﷲ کی مدد آئے گی۔اﷲ تعالیٰ نے فرمایا !الا ان نصراﷲ قریب [۵]یعنی خبر دار ہو جائو کہ اﷲ کی مدد بہت قریب ہے، یہ جو تم ہلا دئیے گئے ہو، یہ جو تم پر اذیت کا ایک پہلو طاری ہوا ہے، یہ شر قلیل ہے اس سے مت گھبرانا بلکہ خیر کثیر پر نظر رکھنا اور یہ دیکھنا کہ اس کے عواقب ونتائج کتنے زریں و بہترین ہیں۔ دیکھئے شہداء کا کتنا بڑا مرتبہ ہے، حدیث شریف میں آیا ہے کہ قیامت کے دن اﷲ تبارک وتعالیٰ شہداء کے لئے نور کے منبر بچھوائے گا، انہیں نور کے منبروں پر بٹھایا جائے گا اور شہیدوں سے کہا جائے گا کہ تم جس کی چاہتے ہو شفاعت کرائو[۶]، ان کی شفاعت حضور صلی اﷲ علیہ وآلہٖ وسلم کی شفاعت کبریٰ کا ایک پہلو اور صدقہ ہوگا، اس لئے کہ اصل شفاعت کبریٰ کے مالک تو حضور صلی اﷲ علیہ وسلم ہیں ۔ اب بتائیے کہ یہ کتنا بڑا اعزاز واکرام ہے اور کتنا عظیم مرتبہ ہے جو اﷲ تعالیٰ شہداء کو عطا فرمائے گا اور آپ یہ بھی جانتے ہیں کہ شہیدوں کے لئے قرآن کریم میں اﷲ تعالیٰ نے صاف صاف ارشاد فرمایا !ولاتقولوالمن یقتل فی سبیل اﷲ اموات بل احیاء ٌ `ولٰکن لاتشعرون`[۷]۔ یعنی شہیدوں کو مردہ مت کہو وہ زندہ ہیں لیکن تمہیں شعور نہیں ۔ دیکھئے اﷲ تعالیٰ نے ان کو ابدی حیات کے ساتھ مشرف فرمایا اور ان کو بڑی عزت اور بڑی کرامت عطا فرمائی، لیکن آپ جانتے ہیں کہ شہادت کا درجہ پانا کوئی آسان کام نہیں، جو لوگ میدان کار زار میں شہادت کا درجہ پاتے ہیں ان کو میدان جنگ میں کس قدر تکلیفیں ہوتی ہیں، کس قدر وہ زخم خوردہ ہوتے ہیں اور کس قدر ان پر مصائب وآلام کے پہاڑ توڑے جاتے ہیں، اب یہ تکلیف کیا ہے ؟ یہ شر قلیل ہے، یہ اور بات ہے کہ جس کے دل میں خدا تعالیٰ اور اس کے رسول صلی اﷲ علیہ وسلم کی محبت غالب ہو وہ ان تکلیفوں کے مقابلے میں کروڑوں راحتوں کو ٹھوکر مار دے گا اور کہے گا کہ مجھے کوئی راحت درکار نہیں ہے بلکہ ہر راحت سے بڑھ کر مجھے وہ زحمت عزیز ہے جو خدا اور اس کے رسول کی رضا کی راہ میں حاصل ہورہی ہے۔ شہید کے اسی جذبۂ صادق کا نتیجہ ہے کہ حضور تاجدار مدنی صلی اﷲ علیہ وسلم نے فرمایا کہ شہید قتل کا درد اور قتل کی تکلیف محسوس نہیں کرتا لیکن ایسی جیسے کہ تم میں سے کسی شخص کو چیونٹی کے بچے کے کاٹنے یا کسی کے چٹکی بھر لینے سے تکلیف ہوتی ہو، ظاہر ہے کہ یہ کوئی خاص تکلیف نہیں ہوتی ، لیکن بظاہر یہ بات مشاہدات کے خلاف معلوم ہوتی ہے، اس لئے کہ جب کوئی قتل ہوگا اس کی ہڈیاں ٹوٹیں گی ، اس کے سینے میں نیزے داخل کئے جائیں گے، خون کے فوارے جاری ہوں گے تو تکلیف تو لازمی ہوگی، لیکن حضور اکرم صلی اﷲ علیہ وآلہٖ وسلمنے فرمایا کہ شہید کو انتہائی معمولی تکلیف ہوتی ہے۔ تو اس کا جواب یہ ہے کہ ’’ الشہید‘‘ میں الف لام عہد کا ہے اور شہید سے شہید خاص مراد ہے، یعنی وہ شہید جس کے دل میں اﷲ اور اس کے رسول کی محبت اُس درجہ غالب ہوچکی ہو کہ اس کا دل یہ چاہتا ہو کہ ایک جان نہیں کروڑوں جانیں ہوں تو میں اپنے محبوب کی عظمت پر قربان کردوں، اگر کسی شخص کے دل میں اﷲ اور اس کے رسول کی محبت اس درجہ پیدا ہوگئی ہے تو یہ محبت تکلیف اور احساس کے درمیان حائل ہو جاتی ہے اور تکلیف محسوس نہیں ہونے دیتی، یہ محبت ایک حجاب ہے تکلیف محسوس کرنے والے کے درمیان…اگر کسی شخص کا آپریشن کرنا ہوتا ہے تو سرجن اسے نشہ سونگھا ئے گا، اس کے بعد مریض کی ہڈیاں کاٹتے رہو، گوشت چیرتے رہو، رگیں کاٹتے رہو، ٹانکے لگاتے رہو، اس کو بالکل پتہ نہیں چل سکتا، لیکن میں آپ سے پوچھتا ہوںکہ کیا ہڈیاں کٹنے کی تکلیف نہیں ہوتی؟ آپ کہیں گے کہ تکلیف تو ہوتی ہے لیکن نشہ تکلیف اور احساس کے درمیان حجاب بن جاتا ہے، اگر وہ نشہ اُتر جائے تو پھر اس مریض سے پوچھو کہ تیرا کیا حال ہے ؟۔ اسی طرح شہید کو بھی تکلیف کا درد اس لئے محسوس نہیں ہوتا کہ اﷲ اور اس کے رسول کی محبت اس کے دل میں اس درجہ غالب ہوجاتی ہے کہ وہ تکلیف اور احساس کے درمیان حجاب بن جاتی ہے، اور بھئی جس کے دل میں رسول اکرم صلی اﷲ علیہ وسلم کی محبت غالب ہو جائے اس کی تو بہت بڑی شان ہے، وہ تو بڑی عظمت والا انسان ہے، میں کہتا ہوں کہ سیدنا یوسف علیہ السلام کی محبت مصر کی جن عورتوں کے دلوں میں پیدا ہوچکی تھی ان کا یہ حال تھا کہ جب زلیخا نے کہا کہ ذرا اس چھُری سے پھل تراشو، تو میں نہیں کہتا قرآن نے کہا ’’ وقطعن ایدیھن‘‘ [۸]مطلب یہ کہ انہوں نے پھل نہیں کاٹا، ہاتھوں کو کاٹ لیا، مگر ہاتھوں کو کاٹنے کے باوجود یہ نہیں کہا کہ ہائے ہم نے ہاتھ کاٹ لئے بلکہ یہ کہا کہ’’ حاشا ﷲ ما ھذا بشراً ان ھذا الا ملک کریم‘‘[۹] یعنی خدا کی قسم یہ تو بشر ہے ہی نہیں یہ تو ملک کریم(فرشتہ)ہے۔ 

دیکھا آپ نے ! انہوں نے کوئی بات ہاتھ کاٹنے کی نہیں کی، کیوں ؟ اس کی وجہ یہ ہے کہ حضرت یوسف علیہ السلام کی محبت کا غلبہ ان کے دل و دماغ پر ایسا تھا کہ تکلیف اور ان کے احساس کے درمیان حائل ہوگیا، اگر حضرت یوسف علیہ السلام کی محبت کا غلبہ ہاتھ کٹنے کی تکلیف محسوس نہیں ہونے دیتا تو جہاں حضور صلی اﷲ علیہ وسلم کی محبت کا غلبہ ہو وہاں سر کٹنے کی تکلیف کیسے ہوگی؟۔ 

یہی وجہ ہے کہ حدیث شریف میں آیا کہ قیامت کے دن وہ مخصوص شہداء جن کا ذکر میں کررہا ہوں ، جب ان کو تمام جنتیوں کے ہمراہ بلایا جائے گا کہ تم دنیا میں جانا چاہتے ہو؟ تو تمام جنتی انکار کردیں گے اور کہیں گے کہ کون سی راحت ہے جو جنت میں ہمیں میسر نہیں ہوتی کہ ہم دنیامیں جاکر مصیبت میں مبتلا ہوں، سب جنتی انکار کردیں گے حالانکہ اﷲ تعالیٰ کی طرف سے ان کو یہ پیش کش ہوگی کہ تم جتنی دنیا چاہتے ہو اس سے بہت زائد عطا کرکے ہم تم کو بھیجیں گے ، لیکن حدیث میں آیا کہ ’’الا الشہید‘‘ یعنی سوائے شہید کے کہ جو کھڑا ہوجائے گا اور کہے گا کہ مجھے دنیا میں پھر بھیج دو، اﷲ تعالیٰ فرمائے گاکہ اے میرے شہید سب جنتیوں نے دنیا میں واپس جانے سے انکار کردیا ، تجھے یہاں کون سی تکلیف ہے اور یہاں کون سی راحت نصیب نہیں کہ تو دنیا میں پھر جانا چاہتا ہے، تو شہید دست بستہ عرض کرے گا کہ مولیٰ ہر نعمت تیری جنت میں موجود ہے اور تیری جنت میں کوئی کمی نہیں ہے ، لیکن تیرے نام پر تیری محبت میں سر کٹانے کا جو مزہ وہاں آیا تھا وہ یہاں نہیں ، [۱۰]جب وہ مزہ یاد آتا ہے تو یہ سب نعمتیں ہیچ معلوم ہوتی ہیں جنتیوں کو یہ نعمتیں مبارک رہیں ، ہمیں تو دنیا میں پھر بھیج دے تاکہ تیرے نام پر پھر سر کٹائیں اور پھر وہ حلاوت پائیں اور پھر دنیا میں تیرے نام پر سر کٹائیں ، ہمیں تو ہمیشہ کے لئے اپنے نام پر سر کٹانے کے کام پر مقرر کردے۔ 

اﷲ اکبر ! میرے کہنے کا مقصد یہ ہے کہ یہ مقام ان مخصوص شہداء کا ہیجن کے دل میں اﷲ اور اس کے رسول صلی اﷲ علیہ وسلم کی محبت اس قدر غالب ہوجائے کہ وہ تکلیف اور احساس کے درمیان حجاب بن جائے، لیکن اگر یہ عارضی نہ ہو تو ظاہر ہے کہ گردن کٹنے کی ، ہڈیوں کے کٹنے کی تکلیف نہ ہوتی ، یہ تکلیف شر قلیل ہے ، شہادت ایک بہت بڑی نعمت ہے مگر اس کے اندر بھی شر قلیل کا پہلو پایا جاتا ہے ۔ 

معلوم یہ ہوا کہ ہر چیز میں خیر اور شر دونوں پہلو رکھ دئیے گئے ہیں مگر فرق اتنا ہے کہ کسی میں شر غالب ہے اور کسی میں خیر غالب ہے، جہاں خیر غالب ہے خدا نے اسے اختیار کرنے کا حکم دیا ہے اور جہاں شر غالب ہے خدا نے اس سے بچنے کا حکم دیا ہے۔ 

عزیزانِ گرامی ! آپ کو معلوم ہے کہ دنیا کی لذتیں ، دنیا کی خواہشات جب انسان پوری کرتا ہے تو اس کو کتنا مزہ آتا ہے لیکن آپ خوب جانتے ہیں کہ جو لوگ دنیا زینتوں اور دنیا کی خواہشات میں مستغرق ہو گئے ان کا کیا حال ہوا، وہ ہلاک ہو گئے ، دنیا کی خواہشات میں استغراق یہ خیر قلیل ہے لیکن اس کے نتیجہ میں ہلاک ہونا یہ شر کثیر ہے۔ 

ان تمام جزئیات کو پیش نظر رکھ کر یہ اصول قرآن و حدیث کی روشنی میں ہم کو بالکل حق نظر آتا ہے کہ ہر چیز میں خیر اور شر دونوں پہلو پائے جاتے ہیں ، اﷲ تعالیٰ اپنے حبیب صلی اﷲ علیہ وآلہٖ وسلم کے طفیل ہمیں ان چیزوں کو اختیار کرنے کی توفیق دے جن میں خیر کثیر ہو ۔ آمین 

>وما علینا الاالبلاغ المبین 

٭علامہ کاظمی علیہ الرحمۃ نے یہ تقریر ۱۹۷۲ء میں گلبن(؟؟؟)  کراچی میں (؟؟تقریب کے موقع پر فرمائی)