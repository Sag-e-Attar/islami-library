---
title: قرآن کے معنی بدلنے والوں سے بچو
author: خلیل احمد رانا
categories:
  - ردِّ بدمذہب
  - عقائدِاہلسنت
---

جامع مسجد توحید ، فیصل کالونی ، نزد بستی کھار پور، سورج کنڈ روڈ ملتان کی طرف سے شائع کردہ ایک چھوٹا سا اشتہار نظر سے گزرا، جس میں عامۃ المسلمین کو پریشان کرنے کے لئے بعض آیات قرآنی کا بے جا اور بے موقع استعمال کرکے معنوی تحریف کا ارتکاب کیا گیا ہے، اسلامی تعلیمات کو مسخ کرکے پیش کرنے والوں کا سدّ باب کرنے کے لئے ہم اُن کی پیش کردہ آیات کی وضاحت کرتے ہیں۔

## آیت نمبر ۱

> ’’جب اکیلے اﷲ کا ذکر کیا جاتا ہے تو آخرت پر ایمان نہ رکھنے والوں کے دل کڑھتے ہیں اور جب اُس کے سوا دوسروں کا ذکر کیا جاتا ہے تو یکایک وہ خوشی سے کھل اُٹھتے ہیں ‘‘ (سورۃ الزمر، آیت ۴۵)

**ض:** اس آیت کریمہ سے مخالفینِ حق دراصل نبی ولی کا ذکر روکنا چاہتے ہیں ، حالانکہ یہ آیت مسلمانوں کے بارے میں نہیں اُتری ، پھر دیکھ لیں کہ نماز کے بعد لاالہ الااﷲ کا ذکر کیا جائے تو کن لوگوں کے دل کڑھتے ہیں؟حالانکہ یہ تو صرف اﷲ کا ذکر ہوتا ہے، مزید برآں یہ کہ فرمان الٰہی `فاذکرونی اذکرکم` ’’تم میرا ذکر کرو میں تمہارا ذکر کروں گا‘‘ (سورۃ بقرہ، آیت ۱۵۲) ، پس جن کا ذکر اﷲ کرتا ہے ، اُن کا ذکر بھی اﷲ وحدہٗ کا ذکر ہے ، اس سے کڑھنا برا ہے۔

## آیت نمبر ۲

> ’’اے نبی ! ان سے کہہ دیجئے کہ میں تمہارے نفع و نقصان میں کچھ اختیار نہیں رکھتا (سورۃ الجن، آیت ۲۱)

**ض:** اس آیت میں `لَا اَمْلِکُ` ہے ، اس کا معنی دیگر آیت کی روشنی میں یہ بنتا ہے کہ میں تمہارے نفع و نقصان کا مالک حقیقی نہیں ہوں ، ورنہ قرآن پاک میں کشتی اور لوہے کا نفع بخش ہونا موجود ہے (سورۃ بقرہ،آیت ۱۶۴ ۔سورۃ الحدید، آیت ۲۵) ، شراب اور جوئے کا نافع ہونا مذکور ہے (سورۃ بقرہ، آیت ۲۱۹) ، جانوروں کا نفع بخش ہونا مذکور ہے(سورۃ النحل، آیت ۵) تعجب ہے کہ اﷲ کا محبوب نفع بخش نہ ہو ، آپ صلی اﷲ علیہ وسلم ہر دور اور ہر جگہ کے ہر ایمان والے پر رحمت فرمارہے ہیں (سورۃ توبہ۔ آخر) بلکہ عالمین کے لئے رحمت کے قاسم آپ صلی اﷲ علیہ وسلم ہیں(سورۃ انبیاء، آیت ۱۰۷) ، ظاہر ہے کہ رحمت نفع پہنچاتی ہے اور نقصان سے بچاتی ہے۔

## آیت نمبر ۳

> ’’تمہارا رب کہتا ہے کہ مجھے پکارو میں تمہاری فریاد سنوں گا‘‘(سورۃ المومن، آیت ۶۰)

**ض:** آیت میں دعا مانگنے کا ذکر ہے یعنی کسی کو معبود مان کر پکارنا، مانگنا، سوال کرنا، دعا اﷲ سے مانگی جاتی ہے البتہ بندوں سے منگوائی جاسکتی ہے، وسیلہ مان کر نبی ولی سے سوال کرنا جائز ہے، `واما السائل فلا تنھر` (سورۃ الضحیٰ، آیت ۱۰) سوالی اور منگتے کو مت جھڑکنا ، اُس پر سخت کلام یافتویٰ نہ لگانا، اُس پر رحمت و مہربانی و کرم کرنا۔

## آیت نمبر ۴

> ’’اور اﷲ دلوں کے حال تک جانتا ہے‘‘ (سورۃ تغابن، آیت ۴)

**ض:** اس آیت میںیہ کہاں ہے کہ مخلوق کو کشف قلوب کی طاقت اﷲ تعالیٰ نہیں دیتا ، اﷲ فرماتا ہے کہ `فتری الذین فی قلوبھم مرض` (سورۃ مائدہ، آیت ۵۲) `رایت الذین فی قلوبھم مرض` (سورۃ محمد، آیت ۲۰) یعنی آپ اُن لوگوں کو دیکھتے ہیں جن کے دلوں میں بیماری ہے ، کشفِ قلوب کے معجزے اور کرامات بے شمار ہیں، بلکہ شیاطین وخنّاس بھی دلوں کے اندر نیکی اور برائی کے ارادوں سے آگاہی پا کر نیکی کے خلاف اور بُرائی کے حق میں `یوسوس فی صدور الناس` (لوگوں کے دلوں میں وسوسہ پیدا) کرتے ہیں ، یہ اعتراض کرنے والے بے چارے کشفِ قلوب کی نعمت سے محروم ہیں ۔

## آیت نمبر ۵

> ’’اور اگر اﷲ تمہیں کسی مصیبت میں ڈال دے تو کون ہے جو تمہیں اس مصیبت سے نکال دے ، اور اگر وہ تمہیں کسی خیر سے نوازنا چاہے تو وہ ہر چیز پر قادر ہے‘‘ (سورۃ الانعام، آیت ۱۷)

**ض:** اس میںشک نہیں کہ خیروشر اﷲ کی طرف سے ہے ، تاہم اﷲ مسبب الاسباب ہے، اُس کی سنت یہی ہے کہ کسی سبب اور وسیلہ سے مصیبت بھیجتا ہے اور کسی سبب اور وسیلہ سے مصیبت دور کرتا ہے اور خیر بھیجتا ہے، چنانچہ منکرین بھی بخار یا سر درد یا کسی تکلیف میں (جو اﷲ کی طرف سے بھیجی گئی ہے) ، ڈاکٹر یا حکیم یا متعلقہ سبب اور وسیلہ کی طرف دوڑتا ہے، اُس وقت یا د نہیں رہتا کہ تکلیف اور مصیبت اﷲ نے ڈالی ہے اب اور کون نکال سکتا ہے اُسی کے دروازے پر جائیں، یہ تو سُنّی کی سنت ہے کہ وہ سبب اور وسیلے کو بھی اﷲ مسبب الاسباب کا دروازہ سمجھ کر حاضر ہوتا ہے۔

## آیت نمبر ۶

> ’’ عزت ساری کی ساری اﷲ کے اختیار میں ہے ‘‘ (سورۃ فاطر، آیت ۱۰)

**ض:** منکرین نے یہ آیت تو پڑھی مگر دوسری آیت چھوڑ گئے کہ ’’عزت اﷲ کے لئے ہے اُس کے رسول کے لئے اور ایمان والوں کے لئے ہے مگر منافق نہیں جانتے(سورۃ المنافقون، آیت ۸) ان بے چاروں کو کیا پتہ کہ مومن کی عزّت وتعظیم رسول اﷲ صلی اﷲ علیہ وسلم کی عزّت وتعظیم ہے اور آپ صلی اﷲ علیہ وسلم کی عزّت وتعظیم اﷲ تعالیٰ کی عزّت وتعظیم ہے اور اﷲ تعالیٰ کی عزّت وتعظیم کا کافروں، بتوں اور منکروں سے کوئی تعلق نہیں ہے۔

## آیت نمبر ۷

> ’’اور جن کو تم اﷲ کے علاوہ پکارتے ہو وہ تو کھجور کی گٹھلی کی جھلّی کے برابر بھی اختیار نہیں رکھتے‘‘۔(سورۃ فاطر، آیت۱۳)

**ض:** `لایملکون من قطمیر` کا تعلق صاف صاف بتوں سے ہے، ملکیت مجازی سے صرف اور صرف بت ہی محروم ہیں۔

## آیت نمبر۸

> ’’اے لوگو تم سب اﷲ کے در کے فقیر ہو اور اﷲ تو غنی اور حمید ہے‘‘ (سورۃ فاطر، آیت۱۵)

**ض:** مخالفین اس آیت کو سمجھنے کے لئے قرآن پاک کا یہ مقام بھی سامنے رکھتے تو ٹھوکر نہ کھاتے، اﷲ تعالیٰ فرماتا ہے `اغناھم اﷲ و رسولہ من فضلہ` (سورۃ التوبۃ، آیت ۷۴) اﷲ اور اس کے رسول نے اپنے فضل سے اُن کو غنی کردیا، دیتا اﷲ ہے مگر دیتااپنے رسول کے ہاتھ سے ہے۔

## آیت نمبر ۹

> ’’جب یہ کشتی میں سوار ہوتے ہیں تو اپنے دین کو خالص کرکے اﷲ کو پکارتے ہیں لیکن جب وہ نجات دے کر خشکی پر اُتار دیتا ہے تو یکایک شرک کرنے لگتے ہیں (سورۃ العنکبوت، آیت ۶۵)

**ض:** اس آیت سے ظاہر ہوتا ہے کہ مشرکین نے مشکل اور آسان کاموں کی تقسیم کررکھی تھی،مشکل کام میں اﷲ کو پکارتے تھے اور آسان کام میں بتوں کو پکارتے تھے، ہمارے مخالفین نے اس تقسیم کو مافوق الاسباب مدد اور ماتحت الاسباب مدد کا نام دے کر قبول کررکھا ہے، مگر کیا دیکھتے نہیں کہ ۸۰ گز لمبا اور ۴۰ گز چورا تختِ بلقیس منگوانے کے لئے حضرت سلیمان علیہ السلام نے اپنے شاگرد سے مافوق الاسباب مدد لی تھی (سورۃ نمل، آیت۴۰) یمن سے شام تک کا فاصلہ پلک جھپکنے کی دیر میں طے ہونا ، اتنا وزنی تخت لانا کیا ماتحت الاسباب مدد کے قبیل سے تعلق رکھتا ہے ، ہمارا مخالف بے چارا پریشان ہے کہ ’’اے مولا علی اے شیر خدا ، میری کشتی پار لگادینا‘‘ کیسے ممکن ہوسکتا ہے۔ کہاں کشتی کہاں تخت بلقیس ، کہاں دریا کے ایک کنارے سے دوسرا کنارا، کہاں یمن سے شام تک تک کا فاصلہ ، کہاں حضرت سلیمان علیہ السلام کے صحابی حضرت آصف برخیااور کہاں حضرت محمد مصطفیٰ صلی اﷲ علیہ وسلم کے صحابی حضرت مولاعلی شیر خدا رضی اﷲ عنہ ، ہمیںمخالفین کے ایمان پر حیرت ہوتی ہے کہ یہ کیسا ایمان ہے؟

## آیت نمبر ۱۰

> ’’زمین اور آسمان کی بادشاہی اﷲ کے ہی لئے ہے وہ جو چاہتا ہے پیدا کرتا ہے جسے چاہتا ہے بیٹیاں عطا کرتا ہے اور جسے چاہتا ہے بیٹے عطا کرتا ہے اور جسے چاہتا ہے بیٹے اور بیٹیاں ملا جلا کر دیتا ہے اور جسے چاہتا ہے بے اولاد رکھتا ہے وہ تو جاننے والا اور قدرت والا ہے۔ (سورۃ شوریٰ، آیت ۴۹، ۵۰)

**ض:** یہ حق ہے اور یہ بھی حق ہے کہ دیتا اﷲ ہے مگر دیتا وسیلے اور سبب سے ہے، تمام انبیاء علیھم السلام کے پاس توحید کا پیغام لانے والا جبریل علیہ السلام حضرت مریم علیہ السلام سے کہتا ہے ’’تاکہ میں تجھے ایک ستھرا بیٹا دوں‘‘ ( سورۃ مریم، آیت ۱۹) ، حضرت خضر علیہ السلام جن کی نبوت میں اختلاف ہے وہ فرماتے ہیں کہ `فاردنا ان یبد لھما ربھما خیرا منہ` (سورۃ الکھف، آیت ۸۱) ’’ہم نے ارادہ کیا کہ اُن کا رب اُن کو بہتر اولاد دے‘‘ دیتا اﷲ ہے مگر ارادہ خضر کا ہے، دیتا رب ہے مگر جبریل کے ہاتھ سے دے رہا ہے، ہمارا مخالف بھی آسمان سے نہیں گرایا گیا بلکہ ماں باپ کے واسطے اور وسیلے سے دنیا میں آیا ہے، مخالف کا باپ بھی نہیں کہہ سکتا کہ مجھے بیوی کے وسیلے کے بغیر بیٹا ملا ہے اور مخالف کی ماں بھی اُمید ہے نہیں کہہ سکتی کہ مجھے شوہر کے وسیلے کے بغیر یہ بیٹا ملا ہے جو محبوبان خدا کے خلاف اشتہار بازی کررہا ہے۔