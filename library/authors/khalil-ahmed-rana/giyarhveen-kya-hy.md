---
title: گیارھویں کیا ہے؟
author: خلیل احمد رانا
---

<span class="arabic-text">بِسْمِ اﷲِ الرَّحْمٰنِ الرَّحِيمِ</span> <span class="arabic-text">نَحْمَدُهٗ وَنُصَلِّی وَنُسَلِّمُ عَلٰی رَسُوْلِهِ الْكَرِيْمِ</span>

مشکوٰۃ شریف کی حدیث ہے عاص بن وائل نے وصیت کی کہ اس کی طرف سے سو غلام آزاد کئے جائیں تو اُس کے بیٹے ھشام نے پچاس غلام آزاد کردئیے، اس کے دوسرے بیٹے عمرو بن العاص رضی اﷲ تعالیٰ عنہ نے چاہا کہ باقی پچاس غلام آزاد کردے، وہ کہتے ہیں یہاں تک کہ میں نے نبی کریم صلی اﷲ تعالیٰ علیہ وسلم سے عرض کی کہ میرے باپ نے سو غلام آزاد کرنے کی وصیت کی تھی اور ھشام نے پچاس غلام آزاد کر بھی دئیے ہیں اور باقی پچاس غلام رہتے ہیں، میں وہ آزاد کردوں؟ تو رسول اﷲ صلی اﷲ تعالیٰ علیہ وسلم نے ارشاد فرمایا: <span class="arabic-text">"اِنَّهٗ لَوْ كَانَ مُسْلِمًا فَاَعْتَقْتُمْ عَنْهُ اَوْ صَدَّقْتُمْ عَنْهُ اَوْ حَجَجْتُمْ عَنْهُ بَلَغَهٗ ذٰلِكَ"</span>
(رواہ ابوداؤد، مشکوٰۃ باب الوصایا، مطبوعہ ملتان، ص ۲۶۶)
’’اگر وہ مسلمان ہوتا تو پھر تم اُس کی طرف سے غلام آزاد کرتے یا اُس کی طرف سے کوئی صدقہ کرتے یا اُس کی طرف سے حج کرتے تو اُس کو ثواب (فائدہ) پہنچتا۔‘‘

دوسری حدیث جس کے راوی حضرت جابر رضی اﷲ تعالیٰ عنہ ہیں، حضور نبی کریم صلی اﷲ تعالیٰ علیہ وسلم نے فرمایا: <span class="arabic-text">"كُلُّ مَعْرُوْفٍ صَدَقَةٌ"</span>
(رواہ امام احمد، امام ترمذی، مشکوٰۃ باب فضل الصدقۃ، ص ۱۶۸)
’’ہر کارِ خیر صدقہ ہے۔‘‘

فرض، واجب کا ثواب ایصال نہیں ہوسکتا، صدقات نافلہ کا ثواب ایصال ہوسکتا ہے، اب حدیث رسول صلی اﷲ تعالیٰ علیہ وسلم کو سامنے رکھا جائے تو فوت شدگان کی دو قسمیں ہوگئیں، ایک قسم تو کافروں اور نام نہاد مسلمانوں کی اور دوسری قسم صحیح العقیدہ مسلمانوں کی، پہلی قسم کو ایصال ثواب کرنا بے کار اور فضول خرچی ہے اور اُن کے ورثاء کو اس فضول خرچی سے واقع ہی گریز کرنا چاہئیے اور وہ گریز کرتے بھی ہیں، جب کہ فوت شدگان کی دوسری قسم کو ہر قسم کے صدقات نافلہ کا ثواب پہنچ سکتا ہے اور اُن کے ورثاء بھی الحمدﷲ اُن کو ایصال ثواب کرنے سے گریز نہیں کرتے۔

راستے میں پڑے ہوئے پتھر یا کانٹوں کو لوگوں کے آرام کی غرض سے ہٹا دینا کہ گزرنے والوں کو تکلیف نہ ہو اور یہ نیت کرلینا کہ اے اﷲ کریم میرے اس عمل کا ثواب فلاں فوت شدہ کو پہنچے، تو جائز ہے درست ہے، ایصال ثواب کے لئے کوئی ایک طریقہ مخصوص سمجھنا نادانی اور جہالت ہے، یہی وجہ ہے کہ مسلمان ابتداء ہی سے مختلف انداز میں ایصالِ ثواب کا اہتمام کرتے رہے، کررہے ہیں اور کرتے رہیں گے، موجودہ دور میں ایصالِ ثواب کے پروگرام مختلف ناموں سے جانے اور پہچانے جاتے ہیں، جن میں ایک نام ’’گیارھویں‘‘ کا بھی آتا ہے، حضور غوثِ اعظم سیّدنا عبدالقادر جیلانی رضی اﷲ عنہ (غوثِ اعظم اور رضی اﷲ عنہ کہنے کی وضاحت مضمون کے آخر میں کردی گئی ہے) سے عقیدت و محبت کی وجہ سے ہر اسلامی مہینے کی گیارہ تاریخ کو مسلمان آپ کی روح کو ایصالِ ثواب کرتے ہیں، گیارہ تاریخ کو ایصال ثواب کرنے کی وجہ سے اس ایصال ثواب کا نام ’’گیارھویں‘‘ مشہور ہوگیا، اور مہینے کی گیارہ تاریخ کو مقرر کرنے کا مقصد صرف اور صرف یہ ہے کہ اپنی سہولت کے لئے اور یہ کہ اس کا اہتمام یاد رہے، اس کے علاوہ یہ مقصد ہرگز نہیں کہ اس دن کے سوا ثواب پہنچتا ہی نہیں۔

دوسری وجہ یہ ہے کہ برصغیر پاک و ہند میں حضور سیّدنا غوث اعظم رضی اﷲ تعالیٰ عنہ کے وصال کی تاریخ گیارہ ربیع الثانی مشہور ہے، اہل سنت ہر سال گیارہ ربیع الثانی کو آپ کے عرس یعنی یومِ وصال کے دن آپ کی روح کو ایصال ثواب کرتے ہیں، بعض بزرگوں کے نزدیک آپ کے وصال کی تاریخ نو ربیع الثانی ہے، برصغیر پاک و ہند میں ہر اسلامی مہینہ کی گیارہ تاریخ کو آپ کی روح کو ایصال ثواب کیا جاتا ہے، یعنی ایصال ثواب میں کوئی بندش نہیں ہے، چاہے ہر سال ایصال ثواب کیا جائے، چاہے ہر مہینہ، چاہے ہر روز کیا جائے، اسلام میں سال کے سارے دنوں میں ایصال ثواب کیا جاسکتا ہے۔

فوت شدگان کے لئے دعائے مغفرت اور ایصال ثواب قرآن مجید اور احادیث مبارکہ سے ثابت ہے، نام بدلنے سے کوئی خرابی نہیں آتی، حضور نبی کریم صلی اﷲ تعالیٰ علیہ وسلم کے زمانہ میں تعلیم گاہ کا نام ’’صُفہ‘‘ تھا، اب اس کے کئی نام ہیں مثلاً مدرسہ، مکتب، اسکول وغیرہ، گیارھویں کا ایصال ثواب کے علاوہ کوئی اور مطلب ومفہوم نہیں، باقی ہر قسم کے اعتراضات، شکوک وشبہات من گھڑت اور بے بنیاد ہیں۔ مسلمانوںِ اہل سنت اس ایصال ثواب کو فرض، واجب اور سنت نہیں سمجھتے، نہ ہی اہل سنت کے کسی معتبر ومستند عالم دین کی تحریر میں ایسا ملے گا، اہل سنت صرف اسے مستحسن یعنی ایک اچھا فعل سمجھتے ہیں، کسی مسلمان کو ایصال ثواب کرنا اچھا فعل ہی ہے، بُرا کام نہیں، باقی جھوٹے الزامات لگا کر یا کسی جاہل کے فعل کو دیکھ کر مسلمانوں کے متعلق بدگمانی کرنا اچھا نہیں۔

حافظ صلاح الدین غیر مقلد، ایڈیٹر ہفت روزہ الاعتصام، لاہور، اپنی کتاب ’’قبر پرستی‘‘ میں لکھتے ہیں: ’’گیارھویں حضرت شیخ عبدالقادر جیلانی کی خوشنودی کے لئے کی جاتی ہے اور اس میں یہ عقیدہ کار فرما ہوتا ہے کہ گیارھویں سے حضرت پیر صاحب خوش ہوں گے، جس سے ہمارے کاروبار میں ترقی ہوگی، ہماری حاجات پیر صاحب پوری فرمائیں گے اور اگر ہم نے گیارھویں میں کوتاہی کی تو پیر صاحب ناراض ہوں گے، جس سے ہمارا کاروبار ٹھپ ہوجائے گا اور ہماری حاجات پوری ہونے سے رہ جائیں گی‘‘۔
(ہفت روزہ تنظیم اہل حدیث، لاہور، شمارہ ۱۹؍اکتوبر ۱۹۸۷ء)
(صلاح الدین یوسف، قبر پرستی، مطبوعہ لاہور ۱۹۹۲ء، ص۱۴۶)

حافظ صلاح الدین صاحب نے الزام لگاتے ہوئے یہ نہیں بتایا کہ اہل سنت کی فلاں کتاب میں یہ عقیدہ لکھا ہے، یا فلاں مستند عالم دین یا مفتی نے یہ کہا ہے، بس یہ غیر مقلدین ایسے ہی بہتان لگا کر اور مفروضے قائم کرکے اہل سنت کے معمولات کا مذاق اُڑاتے رہتے ہیں، تاکہ مسلمانوں میں انتشار اور تفرقہ بازی ختم نہ ہوسکے۔ قرآن کریم اور احادیث صحیحہ کی رو سے مومن کے حق میں بد گمانی حرام ہے، قرآن مجید میں اﷲ تعالیٰ کا ارشاد ہے: <span class="arabic-text">يَا أَيُّهَا الَّذِينَ آمَنُوا اجْتَنِبُوا كَثِيرًا مِّنَ الظَّنِّ إِنَّ بَعْضَ الظَّنِّ إِثْمٌ</span>
(سورۃ الحجرات: ۱۲)
ترجمہ: اے ایمان والو، اکثر گمانوں سے بچو، بے شک بعض گمان گناہ ہیں۔

حدیث شریف میں ہے: <span class="arabic-text">اِيَّاكُمْ وَالظَّنَّ فَاِنَّ الظَّنَّ اَكْذَبُ الْحَدِيْثِ</span>
(بخاری شریف، جلد ۲، ص۸۹۶)
ترجمہ: بدگمانی سے دور رہو، بدگمانی بدترین جھوٹ ہے۔

دوسری حدیث میں ہے: <span class="arabic-text">أَفَلَا شَقَقْتَ عَنْ قَلْبِهِ حَتَّى تَعْلَمَ أَقَالَهَا أَمْ لَا</span>
(مسلم شریف، جلد ۲، ص۳۲۶)
ترجمہ: تُو نے اس کے دل کو چیر کر کیوں نہ دیکھ لیا کہ تجھے معلوم ہوجاتا کہ اس نے (دل سے کلمہ کہا ہے یا نہیں)۔

## گیارھویں صالحین کی نظر میں

حضرت محقق شیخ عبدالحق محدّث دہلوی رحمۃ اﷲ تعالیٰ علیہ اپنی کتاب ’’ماثبت من السنۃ‘‘ میں لکھتے ہیں کہ:
میرے پیر و مرشد شیخ عبدالوھاب متّقی مہاجر مکّی رحمۃ اﷲ تعالیٰ علیہ نو ربیع الثانی کو حضرت غوثِ اعظم رضی اﷲ عنہ کا عرس کرتے تھے ’’بے شک ہمارے ملک میں آج کل گیارہویں تاریخ مشہور ہے اور یہی تاریخ آپ کی ہندی اولاد و مشائخ میں متعارف ہے‘‘۔
(ماثبت من السنۃ، اُردو ترجمہ، مطبوعہ اعتقاد پبلشنگ ہاؤس دہلی ۱۹۸۸ء، ص ۱۶۷)

حضرت شیخ محقق عبدالحق محدّث دہلوی رحمۃ اﷲ تعالیٰ علیہ اپنی دوسری تصنیف ’’زاد المتقین فی سلوک طریق الیقین‘‘ میں لکھتے ہیں:
’’حضرت غوث پاک کا عرس نویں ربیع الآخر کو کیا جاتا ہے، بہجۃ الاسرار کی روایت کے مطابق یہی صحیح تاریخ ہے، اگرچہ ہمارے دیار میں گیارھویں تاریخ مشہور ہے‘‘۔
(زاد المتقین فی سلوک طریق الیقین، اُردو ترجمہ، مطبوعہ الرحیم اکیڈمی لیاقت آباد کراچی ۱۹۹۸ء، ص ۱۲۵)

گیارہ ربیع الثانی کو حضور غوث پاک رضی اﷲ تعالیٰ عنہ کا عرس منانا بزرگوں کا معمول رہا ہے، چنانچہ شیخ عبدالحق محدّث دہلوی رحمۃ اﷲ علیہ اپنی مشہور تصنیف ’’اخبار الاخیار‘‘ میں لکھتے ہیں کہ حضرت شیخ امان اﷲ پانی پتی رحمۃ اﷲ علیہ (متوفی ۹۹۷ھ) گیارہ ربیع الثانی کو حضرت غوث پاک کا عرس کرتے تھے۔
(اخبار الاخیار، اُردو ترجمہ، مطبوعہ مدینہ پبلشنگ کمپنی کراچی، ص ۴۹۸)

## شیخ عبدالحق محدّث دہلوی علیہ الرحمہ 

### غیر مقلدین کی نظر میں

نواب صدیق حسن خاں بھوپالی (متوفی ۱۳۰۷ھ/۱۸۹۰ء) لکھتے ہیں:
’’ہندوستان میں مسلمانوں کی فتوحات کے بعد ہی سے علم حدیث معدوم تھا، یہاں تک کہ اﷲ تعالیٰ نے اس سرزمین میں اپنا فضل و احسان کیا اور یہاں کے بعض علماء جیسے شیخ عبدالحق محدّث دہلوی رحمۃ اﷲ علیہ وغیرہ کو اس علم سے نوازا، شیخ ہندوستان میں علمِ حدیث کو لانے اور اس کے باشندوں کو اس کا فیض عام کرنے والے پہلے شخص ہیں‘‘۔
(دوروشن ستارے، از عبدالرشید عراقی، مطبوعہ لاہور ۲۰۰۰ء، ص ۹۰، بحوالہ ’’الحطہ فی ذکر صحاح الستہ‘‘، از نواب صدیق حسن خاں، ص ۷۰)

مسعود عالم ندوی (متوفی ۱۳۷۴ھ) لکھتے ہیں:
’’ان (شیخ عبدالحق محدّث دہلوی) کی ذات سے شمالی ہند میں علم حدیث کی زندگی ملی اور سنت نبوی کا خزانہ ہر خاص و عام کے لئے عام ہوگیا… ہم آج ان کے شکر گزار ہیں اور علمی خدمات کا دل سے اعتراف کرتے ہیں‘‘۔
(دوروشن ستارے، از عبدالرشید عراقی، مطبوعہ لاہور، بحوالہ الفرقان، لکھنؤ، شاہ ولی اﷲ نمبر، ص ۳۷)

مولانا محمد ابراہیم میر سیالکوٹی (متوفی ۱۹۵۶ء)، شیخ عبدالحق محدّث دہلوی علیہ الرحمہ کے بارے میں لکھتے ہیں:
’’مجھ عاجز کو آپ کے علم و فضل اور خدمتِ علم حدیث اور صاحبِ کمالاتِ ظاہری و باطنی ہونے کی وجہ سے حُسنِ عقیدت ہے، آپ کی کئی تصانیف میرے پاس موجود ہیں جن سے میں بہت سے علمی فوائد حاصل کرتا رہتا ہوں‘‘۔
(تاریخ اہل حدیث، مطبوعہ مکتبہ الرحمن سرگودھا، ص ۲۷۴)

### علماء دیوبند کی نظر میں

اشرف علی تھانوی لکھتے ہیں:
’’بعض اولیاء اﷲ ایسے بھی گزرے ہیں کہ خواب یا حالتِ غیبت میں روزمرہ ان کو دربارِ نبوی ﷺ میں حاضری کی دولت نصیب ہوتی تھی، ایسے حضرات صاحبِ حضوری کہلاتے ہیں، انہیں میں سے ایک حضرت شیخ عبدالحق محدّث دہلوی ہیں کہ یہ بھی اس دولت سے مشرف تھے اور صاحبِ حضوری تھے‘‘۔
(عبدالحلیم چشتی فاضل دارالعلوم دیوبند، فوائد جامعہ برعجالہ نافعہ، مطبوعہ نور محمد کارخانہ تجارت کتب آرام باغ کراچی ۱۳۸۳ھ/۱۹۶۴ء، ص۲۲۱۔ بحوالہ الافاضات الیومیہ من الافادات القومیہ، اشرف المطابع، تھانہ بھون (ضلع مظفر نگر، یوپی، بھارت) ۱۹۴۱ء، ج۷، ص۶)

<span class="arabic-text">آیۃ اﷲ، حجۃ اﷲ، سراج الہند حضرت شاہ عبدالعزیز محدّث دہلوی رحمۃ اﷲ علیہ</span> گیارھویں کے متعلق فرماتے ہیں:
’’حضرت غوثِ اعظم رضی اﷲ عنہ کے روضہ مبارکہ پر گیارھویں کو بادشاہ وغیرہ شہر کے اکابر جمع ہوتے، نمازِ عصر کے بعد مغرب تک کلام اﷲ کی تلاوت کرتے اور حضرت غوثِ اعظم کی مدح اور تعریف میں منقبت پڑھتے، مغرب کے بعد سجادہ نشین درمیان میں تشریف فرما ہوتے اور ان کے اردگرد مریدین حلقہ بگوش بیٹھ کر ذکرِ جہر کرتے، اسی حالت میں بعض پر وجدانی کیفیت طاری ہوجاتی، اس کے بعد طعامِ شیرینی جو نیاز تیار کی ہوتی، تقسیم کی جاتی اور نمازِ عشاء پڑھ کر لوگ رخصت ہوجاتے‘‘۔
(ملفوظاتِ عزیزی (فارسی)، مطبوعہ میرٹھ، یوپی، بھارت، ص۶۲)

## حضرت شاہ عبدالعزیز محدّث دہلوی علیہ الرحمہ 
### علماء دیوبند و غیر مقلدین کی نظر میں

نواب صدیق حسن خاں بھوپالی لکھتے ہیں:
’’شاہ عبدالعزیز بن شیخ اجل ولی اﷲ محدّث دہلوی بن شیخ عبدالرحیم عمری رحمہم اﷲ، استاذ الاساتذہ، امام نقاد، بقیۃ السلف، حجۃ الخلف اور دیارِ ہند کے خاتم المفسرین و محدّثین اور اپنے وقت میں علماء و مشائخ کے مرجع تھے، تمام علومِ متداولہ اور غیر متداولہ میں خواہ فنونِ عقلیہ ہوں یا نقلیہ، ان کو جو دستگاہ حاصل تھی وہ بیان سے باہر ہے‘‘۔
(اتحاف النبلاء، مطبوعہ کانپور ۱۲۷۸ھ، ص۲۹۶)

مولانا محمد ابراہیم میر سیالکوٹی لکھتے ہیں:
’’بڑے بڑے علماء آپ کی شاگردی پر فخر کرتے ہیں اور فضلاء آپ کی تصنیف کردہ کتابوں پر کامل بھروسہ رکھتے ہیں‘‘۔
(تاریخ اہل حدیث، مطبوعہ سرگودھا، سنِ طباعت ندارد، ص۲۸۸)

مولوی سرفراز خاں صفدر (گوجرانوالہ) لکھتے ہیں:
’’بلا شبہ مسلکِ دیوبند سے وابستہ جملہ حضرات شاہ عبدالعزیز صاحب کو اپنا روحانی پیشوا تسلیم کرتے ہیں اور اس پر فخر بھی کرتے ہیں، بلا شبہ دیوبندی حضرات کے لیے حضرت شاہ عبدالعزیز صاحب کا فیصلہ حکمِ آخر کی حیثیت رکھتا ہے‘‘۔
(اتمام البرھان، حصہ اوّل، مطبوعہ گوجرانوالہ ۱۹۸۱ء، ص۱۳۸)

حضرت شیخ عبدالوھاب متقی مکی رحمۃ اﷲ علیہ، حضرت شیخ عبدالحق محدّث دہلوی رحمۃ اﷲ علیہ، حضرت شیخ امان اﷲ پانی پتی رحمۃ اﷲ علیہ، حضرت شاہ عبدالعزیز محدّث دہلوی رحمۃ اﷲ علیہ — یہ تمام بزرگ دینِ اسلام کے عالم و فاضل تھے اور ان کا شمار صالحین میں ہوتا ہے۔ ان بزرگوں نے گیارھویں شریف کا ذکر کرکے کسی قسم کا شرک و بدعت کا فتویٰ نہیں دیا۔

## صلحاء کا طریقہ جائز ہوتا ہے

### غیر مقلدین کا فتویٰ

اب ہم غیر مقلدین کے مشہور عالم مولوی ثناء اﷲ امرتسری کے فتوے نقل کرتے ہیں جن میں انہوں نے صالحین کے طریقہ کار کو جائز اور درست لکھا ہے۔

مولوی ثناء اﷲ امرتسری سے سوال کیا گیا کہ چینی کی رکابیوں (پلیٹوں) پر جو لوگ عربی وغیرہ لکھ کر بیماروں کو پلاتے ہیں، یہ درست ہے یا نہیں؟
مولوی صاحب جواب میں لکھتے ہیں کہ:
’’آیاتِ قرآنی کو لکھ کر پلانا بعض صلحاء نے جائز لکھا ہے‘‘۔
(اخبار اہل حدیث، امرتسر ۲۲؍محرم ۱۳۶۲ھ)
(فتاویٰ ثنائیہ، جلد ثانی، باب ہفتم مسائل متفرقہ، مرتبہ مولانا محمد دائود راز، مطبوعہ ادارہ ترجمان السنہ، ایبک روڈ لاہور، ص۶۸)

مولوی صاحب سے ایک سوال کیا گیا کہ ’’جو لوگ تعویذ وغیرہ لکھ کر باندھتے ہیں یہ جائز ہے یا نہیں؟‘‘ (میر عظمت اﷲ، مدراس)
مولوی صاحب جواب میں لکھتے ہیں کہ:
’’تعویذ کا مضمون اگر قرآن و حدیث کے مطابق ہو یعنی شرکیہ نہ ہو تو بعض صلحاء بچوں کے گلے میں ڈالنا جائز کہتے ہیں‘‘۔ <span class="arabic-text">اﷲُ أَعْلَمُ</span>
(اہل حدیث، ۲۹؍محرم ۱۳۶۲ھ)
(فتاویٰ ثنائیہ، جلد ثانی، باب ہفتم مسائل متفرقہ، مرتبہ مولانا محمد دائود راز، مطبوعہ ادارہ ترجمان السنہ، ۷ ایبک روڈ لاہور، ص۶۸)

الحمدﷲ ان دونوں فتوؤں سے ثابت ہوا کہ جس کام کو صلحاء یعنی نیک لوگ جائز سمجھیں وہ کام جائز ہے، شرک و بدعت اور ناجائز نہیں ہے۔ حضور غوثِ اعظم رضی اﷲ عنہ کی گیارھویں یعنی آپ کے لیے ایصالِ ثواب کو صالحین نے جائز سمجھا ہے، تو ان کے فیصلہ کو ماننا چاہئیے اور امتِ مسلمہ پر شرک و بدعت کے فتوے لگا کر تفرقہ بازی سے اجتناب کرنا چاہئیے۔

ایصالِ ثواب سے متعلق مولوی ثناء اﷲ غیر مقلد سے ایک سوال کیا گیا کہ:
’’میت کو ثواب رسانی کی غرض سے بہ ہیئتِ اجتماعی قرآن خوانی کرنا درست ہے یا نہیں؟‘‘
مولوی صاحب جواب میں لکھتے ہیں کہ:
’’بہ نیتِ نیک جائز ہے اگرچہ ہیئتِ کذائی سنت سے ثابت نہیں، میت کے حق میں سب سے مفید تر اور قطعی ثبوت کا طریق استغفار (بخشش مانگنا) ہے‘‘۔
(فتاویٰ ثنائیہ، جلد ثانی، باب ششم کتاب الجنائز، مرتبہ مولانا محمد دائود راز، مطبوعہ ادارہ ترجمان السنہ، ۷ ایبک روڈ لاہور، ص۵۱)

مولوی ثناء اﷲ امرتسری غیر مقلد نے یہ لکھا کہ ’’بہ نیتِ نیک جائز ہے اگرچہ ہیئتِ کذائی سنت سے ثابت نہیں‘‘۔ اہل سنت حضور غوثِ اعظم رضی اﷲ عنہ کے لیے جو ایصالِ ثواب کرتے ہیں وہ نیک نیت سے ہی قرآن خوانی اور صدقہ و خیرات کرتے ہیں، اور بقول مولوی ثناء اﷲ اگرچہ ایصالِ ثواب کی یہ شکل سنت سے ثابت نہ ہو پھر بھی جائز ہے۔

## ایصالِ ثواب کی نیت سے گیارھویں جائز ہے

### مولوی ثناء اﷲ امرتسری غیر مقلد کا فتویٰ

مولوی ثناء اﷲ امرتسری سے سوال کیا گیا:
’’کل یہاں ایک جلسہ بنگلور کے مسلم لائبریری کا ہوا جس میں مولوی حاجی غلام محمد شملوی نے لیکچر دیا، دورانِ تقریر میں گیارھویں اور بارھویں میں برائے ایصالِ ثواب غرباء کو کھانا کھلانا جائز کہا ہے، آپ اس کے عدمِ ثبوت کے دلائل پیش کریں۔‘‘

مولوی ثناء اﷲ امرتسری غیر مقلد جواب میں کہتے ہیں:
’’گیارھویں بارھویں کی بابت فریقین میں اختلاف صرف اتنی بات میں ہے کہ مانعین اس کو لغیر اﷲ سمجھ کر ما اہل لغیر اﷲ میں داخل کرتے ہیں، اور قائلین اس کو لغیر اﷲ میں نہیں جانتے۔ مولوی غلام محمد صاحب نے دونوں کا اختلاف مٹانے کی کوشش کی ہوگی کہ گیارھویں بارھویں کا کھانا بغرضِ ایصالِ ثواب کیا جائے، یعنی یہ نیت ہو کہ ان بزرگوں کی روح کو ثواب پہنچے نہ کہ یہ بزرگ خود اس کھانے کو قبول کریں، اس صورت میں واقعی اختلاف اُٹھ جاتا ہے۔ ہاں نام کا جھگڑا باقی رہ جاتا ہے کہ اس قسم کی دعوت کو گیارھویں بارھویں کہیں یا نذر اﷲ کہیں، اس میں شک نہیں کہ شرع شریف میں گیارھویں بارھویں کے ناموں کا ثبوت نہیں، اس لئے یہ نام نہیں چاہئیے، فقط دعوتِ اﷲ فی اﷲ کی نیت چاہئیے‘‘۔

الحمدﷲ اہل سنت کا یہی عقیدہ ہے کہ حضور غوثِ اعظم رضی اﷲ عنہ کی روح کو ایصالِ ثواب کیا جائے۔ منکرین اسے گیارھویں نہ کہیں، ایصالِ ثواب کہہ لیں، لیکن ایصالِ ثواب کریں تو سہی۔ یہ تو ایصالِ ثواب کرنے والوں پر بھی اعتراض کرتے ہیں تاکہ فرقہ بندی اور انتشار ختم نہ ہو اور پیٹ کا دھندہ چلتا رہے۔

### مولوی رشید احمد گنگوہی دیوبندی کا فتویٰ

مولوی رشید احمد گنگوہی سے سوال کیا گیا کہ:
’’ایک شخص ہر مہینہ کی گیارہ تاریخ کو گیارھویں کرتا ہے نذرِ اﷲ اور کھانا پکا کر غرباء اور امراء سب کو کھلاتا ہے اور اپنے دل میں یہ سمجھتا ہے کہ جو چیز نذرِ لغیر اﷲ ہو وہ حرام ہے اور میں جو گیارھویں کرتا ہوں یا توشہ کرتا ہوں کہ جو منسوب ہے بفعل حضرت بڑے پیر صاحب اور حضرت شاہ عبدالحق صاحب (ردولوی)، ہرگز ان حضرات کی نذر نہیں کرتا بلکہ محض نذرِ اﷲ کرتا ہوں صرف اس غرض سے کہ یہ حضرات کیا کرتے تھے، ان کے عمل کے موافق عمل کرنا موجبِ خیر و برکت ہے، اور جو شخص ان حضرات کی یا اور کسی کی نذر کرے گا سوائے اﷲ جل شانہٗ کے، وہ حرام ہے، کبھی حلال نہیں، تو اب دریافت طلب یہ امر ہے کہ ایسے عقیدے والے کو گیارھویں یا توشہ (شاہ عبدالحق ردولوی چشتی) کا کرنا جائز ہے یا نہیں اور موجبِ برکت بھی ہے یا نہیں اور اس کھانے کو مسلمان دین دار تناول فرمائیں یا نہیں؟‘‘

مولوی صاحب جواب میں لکھتے ہیں:
’’ایصالِ ثواب کی نیت سے گیارہویں کو توشہ کرنا درست ہے، مگر تعیّنِ یوم و تعیّنِ طعام کی بدعت اس کے ساتھ ہوتی ہے، اگرچہ فاعل اس یقین کو ضروری نہیں جانتا مگر دیگر عوام کو موجبِ ضلالت ہوتا ہے، لہٰذا تبدیلِ یوم و طعام کیا کرے تو پھر کوئی خدشہ نہیں۔‘‘
(فتاویٰ رشیدیہ، مطبوعہ ایچ ایم سعید کمپنی ادب منزل، پاکستان چوک کراچی، ص۱۶۴)

دیوبندی فرقہ کے امام مولوی رشید احمد گنگوہی نے یہ تسلیم کرلیا کہ ایصالِ ثواب کی نیت سے گیارھویں کرنا درست ہے، رہا اعتراض تعیّنِ یوم اور تعیّنِ طعام کا، تو عرض ہے کہ اہل سنت تو سہولت کے پیشِ نظر دن مقرر کرتے ہیں، اسے تعیّنِ عرفی کہتے ہیں، اس کے متعلق یہ اعتقاد نہیں رکھتے کہ ایصالِ ثواب صرف گیارہ تاریخ کو ہی کیا جائے، اس دن کے علاوہ نہ کیا جائے، اور یہ اعتقاد بھی نہیں رکھتے کہ گیارہ تاریخ سے آگے پیچھے کسی اور تاریخ کو ثواب نہیں پہنچتا۔

## تعیّنِ شرعی اور تعیّنِ عرفی

تعیّنِ شرعی اسے کہتے ہیں کہ کوئی شخص ایصالِ ثواب کے لیے دن مقرر کرلیتا ہے اور یہ سمجھتا ہے کہ اس دن کے علاوہ ایصالِ ثواب نہیں ہوسکتا یا جو ثواب اس وقت ہے وہ کسی اور وقت میں نہیں ہوسکتا، تو یہ تعیّنِ شرعی ہوگا، اس کے ناجائز ہونے میں کوئی شک نہیں، تعیّنِ شرعی شارع کی طرف سے ہی ہوسکتا ہے، کسی شخص کو اپنے طور پر مقرر کرنے کا کوئی حق نہیں۔

تعیّنِ عرفی اسے کہتے ہیں کہ اگر کوئی شخص بعض سہولتوں کے پیشِ نظر کوئی دن یا وقت ایصالِ ثواب کے لیے مقرر کرلیتا ہے اور سمجھتا ہے کہ دوسرے اوقات میں بھی ایصالِ ثواب ہوسکتا ہے اور تمام اوقات میں ثواب یکساں پہنچتا ہے تو یہ تعیّنِ عرفی ہے، اسے ناجائز کہنا کسی طرح درست نہیں۔

حضرت عبدﷲ بن مسعود رضی اﷲ عنہ نے اپنے وعظ کے لیے جمعرات کا دن مقرر فرمایا تھا۔ لوگوں نے عرض کیا کہ آپ روزانہ وعظ فرمایا کیجئے، فرمایا: تم کو تنگی میں ڈالنا مجھ کو پسند نہیں۔
(مشکوٰۃ، باب العلم)

ہر دن، ہر تاریخ کو ایصالِ ثواب کیا جاسکتا ہے۔ گیارھویں یعنی ایصالِ ثواب چاہے دس تاریخ کو کریں، چاہے گیارہ کو، چاہے بارہ تاریخ کو، چاہے تیرہ تاریخ کو، کسی بھی تاریخ کو کرلیں، کسی دن بھی منع نہیں۔ دراصل ان لوگوں کو لفظ ’’گیارھویں‘‘ سے چڑ ہوگئی ہے اور کوئی بات نہیں، اور یہ خواہ مخواہ کی چڑ اور ضد ہے، اس بے عقلی کا کوئی علاج نہیں، اﷲ کریم ہی ہدایت فرمائے۔

رہا تعیّنِ طعام تو یہ بھی فضول اعتراض ہے، آپ جو مرضی ہو پکا لیں یا آپ کچھ نہ پکائیں، کسی کھانے کا اہتمام نہ کریں، صرف سورۂ فاتحہ اور سورۂ اخلاص یا جتنا بھی قرآنِ کریم پڑھ سکیں، اس کا ایصالِ ثواب کردیں، مگر سچ بات یہ ہے کہ یہ کچھ بھی نہیں کرنا چاہتے، صرف اعتراض ہی اعتراض ہے۔

کسی جائز کام کے لیے دن تاریخ مقرر کرنے کا مقصد محض یہ ہوتا ہے کہ مقررہ دن یاد رہے، دن مقرر ہوگا تو سب لوگ جمع بھی ہوجائیں گے اور مل کر یہ کام کریں گے، اگر کوئی وقت مقرر نہ ہو تو بخوبی یہ کام نہیں ہوتے۔ کوئی کسی دن آئے گا اور دوسرا کسی اور دن آئے گا، انتظامی امور کے لیے ایسا کام درست طریقہ سے سرانجام نہیں پاتا اور اہتمام کرنے والا بھی پریشان ہوتا ہے۔ محض سہولت کے لیے ہر اسلامی مہینے کی گیارہ تاریخ حضور غوثِ اعظم رضی اﷲ عنہ کو ایصالِ ثواب کرنے کے لیے مقرر کی جاتی ہے، تاکہ دوست احباب کو ہر ماہ اطلاع نہ کرنی پڑے۔ تاریخ مقرر کرنے کا یہ عقیدہ نہیں ہوتا کہ اس تاریخ سے آگے یا پیچھے کسی تاریخ کو یا اس کے علاوہ کسی اور دن کو ثواب نہیں پہنچتا۔

### تعیّنِ تاریخ اور علمائے دیوبند

علمائے دیوبند کے پیر و مرشد حاجی امداد اﷲ مہاجر مکی رحمۃ اﷲ علیہ فرماتے ہیں:
’’رہا تعیّنِ تاریخ، یہ بات تجربے سے معلوم ہوتی ہے کہ جو امر کسی خاص وقت میں معمول ہو تو اس وقت وہ یاد آجاتا ہے اور ضرور ہو رہتا ہے، اور نہیں تو سالہا سال گزر جاتے ہیں کبھی کبھی خیال بھی نہیں ہوتا۔ اسی قسم کی مصلحتیں ہر امر میں ہیں جن کی تفصیل طویل ہے۔ محض بطور نمونہ تھوڑا سا بیان کیا گیا، ذہین آدمی غور کرکے سمجھ سکتا ہے، اور قطع نظر مصالح مذکور کے ان میں بعض اسرار بھی ہیں، پس اگر یہی مصالح بنائے تخصیص ہوں تو کچھ مضائقہ نہیں۔‘‘
(فیصلہ ہفت مسئلہ، مطبوعہ مجتبائی کانپور، ص۶)

### غیر مقلدین کا عقیدہ

تعیّنِ یوم کے بارے میں غیر مقلدین بھی یہ اعتراض کیا کرتے ہیں کہ اﷲ اور رسول اﷲ ﷺ نے جس بات کا تعیّن کردیا وہی درست ہے، اپنی طرف سے کسی کام کے لیے کوئی وقت، دن اور تعداد مقرر کرنا بدعت ہے اور ہر بدعت گمراہی ہے۔

اہل سنت اس کے جواب میں کہتے ہیں کہ یہ تعیّنِ شرعی نہیں بلکہ یہ تعیّنِ عرفی ہے۔ لیکن غیر مقلدین اس وضاحت کو بھی نہیں مانتے۔ اﷲ کریم ہدایت دے۔ درج ذیل میں غیر مقلدین کے تحریر کردہ ایک عمل کے لیے عرفی طور پر وقت اور دنوں کی تعداد مقرر کرنے کے بارے میں ایک حوالہ قارئین کی خدمت میں پیش ہے۔

مولانا محمد صادق سیالکوٹی نے اپنی مشہور کتاب ’’صلوٰۃ الرسول‘‘ میں آیتِ کریمہ <span class="arabic-text">لَا إِلٰهَ إِلَّا أَنْتَ سُبْحَانَكَ إِنِّي كُنتُ مِنَ الظَّالِمِينَ</span>
کے تین عمل درج کئے ہیں، پہلے عمل کے متعلق لکھتے ہیں:
’’ایک طریقہ تو یہ ہے کہ ہر روز رات کو بعد نمازِ عشاء ایک ہزار بار پڑھیں، اوّل آخر تین تین بار درود شریف، بارہ روز تک پڑھیں (اگر کام نہ ہو تو) چالیس روز پڑھیں۔ دوسرا طریقہ یہ ہے کہ چالیس روز میں سوا لاکھ بار پڑھیں، ہر روز تین ہزار ایک سو پچیس بار پڑھیں۔ تیسرا طریقہ یہ ہے کہ نمازِ عشاء کے بعد تاریک مکان میں بیٹھ کر ایک پانی کا پیالہ بھر کر آگے رکھ لیں اور دعا تین سو بار پڑھیں، ہر سو بار پڑھنے کے بعد ہاتھ پانی میں ڈال کر منہ اور بدن پر پھیرتے رہیں، جب پڑھ چکیں تو اکتالیس بار درود شریف پڑھیں، اسی طرح اکتالیس روز تک یہ عمل کریں۔‘‘
(صلوٰۃ الرسول، مطبوعہ نعمانی کتب خانہ، حق اسٹریٹ، اردو بازار لاہور، ص۴۵۰، ۴۵۱)

اب سوال یہ ہے کہ اس آیتِ کریمہ پڑھنے کے ان تین طریقوں میں وقت، تعداد اور دنوں کا جو تعیّن ہے، یہ تعیّنِ شرعی ہے یا عرفی ہے؟ اور یہ تعیّن قرآنِ مجید کی کس آیت سے ثابت ہے؟ اگر قرآن میں نہیں تو حدیث کی کس کتاب میں رسول اﷲ صلی اﷲ علیہ وسلم سے یہ طریقہ منقول ہے؟ اور گیارھویں کے ساتھ لفظ ’’شریف‘‘ کہنے پر اعتراض کرنے والوں سے یہ بھی سوال ہے کہ اس عمل میں لفظ دُرود کے ساتھ ’’شریف‘‘ کا لفظ کس حدیث سے ثابت ہے؟

## ایک شُبہ کا ازالہ

گیارھویں کے متعلق کسی کے ذہن میں یہ شُبہ آسکتا ہے کہ جب کسی چیز پر غیرِ اﷲ کا نام آجائے تو وہ حرام ہوجاتی ہے، کیونکہ قرآنِ مجید میں ہے: <span class="arabic-text">وَمَا أُهِلَّ بِهِ لِغَيْرِ اللَّهِ</span>
یعنی جس پر غیرِ اﷲ کا نام پکارا جائے وہ حرام ہے۔ تو جس صدقہ و خیرات کے متعلق یہ کہا جائے کہ حضور غوث پاک کے لیے ہے، وہ اس آیت کی رو سے حرام ہے۔

### وَمَا أُهِلَّ بِهِ لِغَيْرِ اللَّهِ کی تفسیر

بعض لوگ اس آیت کی تفسیر میں شاہ عبدالعزیز محدّث دہلوی علیہ الرحمہ کی ’’تفسیر عزیزی‘‘ کا حوالہ دے کر کہتے ہیں کہ ایصالِ ثواب کی خاطر جس جانور کی نسبت کسی بزرگ کی طرف کردی ہو وہ حرام ہے اگرچہ اسے ذبح کرتے وقت اﷲ تعالیٰ کا ہی نام لیا جائے۔

اس مسئلہ کی وضاحت میں ضیغمِ اسلام علامہ سید احمد سعید کاظمی امروہوی رحمتہ اﷲ علیہ نے ’’تفسیر عزیزی‘‘ اور ’’فتاویٰ عزیزی‘‘ کی داخلی شہادتوں سے ثابت کیا ہے کہ شاہ عبدالعزیز محدّث دہلوی علیہ الرحمہ کے نزدیک وہی جانور حرام ہے جس کے ذبح کے وقت غیرِ اﷲ کا نام لیا گیا ہو۔ محض کسی بزرگ کی نسبت کردینے سے جانور حرام نہیں ہوجاتا۔ ذیل میں علامہ کاظمی کے رسالہ مبارکہ ’’تصریح المقال فی حل امر الاہلال‘‘ سے اس بحث کا خلاصہ نقل کیا جاتا ہے۔

حضرت شاہ عبدالعزیز محدّث دہلوی نے ’’تفسیر عزیزی‘‘ میں انواعِ شرک کے تحت مشرکین کے چند فرقے شمار کئے ہیں، ان میں چوتھا فرقہ پیر پرستوں کا ہے۔ اس کے متعلق محدث دہلوی نے فرمایا:
’’چوتھا گروہ پیر پرست ہے، جب کوئی بزرگ کمال ریاضت اور مجاہدہ کی بنا پر اﷲ تعالیٰ کے ہاں مقبول دعاؤں اور مقبول شفاعت والا ہوکر اس جہان سے رخصت ہوجاتا ہے تو اس کی روح کو بڑی قوت و وسعت حاصل ہوجاتی ہے۔ جو شخص اس کے تصور کو واسطہ فیض بنا لے یا اس کے اٹھنے بیٹھنے کی جگہ یا اس کی قبر پر سجدہ اور تذللِ تام کرے (اس جگہ اصل عبارت یہ ہے): <span class="arabic-text">یا در مکان نشست و برخاست او، یا بر گور او سجود و تذلل تام نماید</span>
تو اس بزرگ کی روح وسعت اور اطلاق کے سبب خود بخود اس پر مطلع ہوجاتی ہے اور اس کے حق میں دنیا و آخرت میں شفاعت کرتی ہے۔‘‘
(تفسیر عزیزی، دہلی، لال کنواں، ص۱۲۷، سورۃ البقرہ)

یہ گروہ واقعی مشرک تھا جو قبروں پر تذللِ تام کے ساتھ سجدہ کرتا تھا۔ علامہ ابن عابدین شامی حنفی علیہ الرحمہ فرماتے ہیں: <span class="arabic-text">العبادۃ عبارۃ عن الخضوع والتذلل</span>
(ردالمحتار، ج۲، ص۲۵۷)
ترجمہ: خضوع اور تذللِ تام کو عبادت کہتے ہیں۔

آج کل کے خوارج کی ستم ظریفی یہ ہے کہ وہ اولیاء اﷲ کے عقیدت مند اہل سنت و جماعت کو پیر پرست کہہ کر مشرک قرار دیتے ہیں، حالانکہ عامۃ المسلمین عبادت اور انتہائی تعظیم صرف اﷲ تعالیٰ کے لئے مانتے ہیں، کسی دوسرے کے لئے نہیں۔ حضرت شاہ عبدالعزیز علیہ الرحمہ کا روئے سخن اُس گروہ مشرکین کی طرف ہے، ان کا طریقہ یہ تھا کہ جانور کی جان دینے کی نذر شیخ سدو وغیرہ کے لئے مانتے اور اس کی تشہیر کرتے تھے، پھر اسی نیت کے تحت شیخ سدو وغیرہ کے لئے خون بہانے کی نیت سے اسے ذبح کرتے تھے۔ ظاہر ہے کہ یہ ذبح کسی طرح حلال نہیں ہوسکتا۔ کم فہم لوگوں نے یہ سمجھ لیا کہ حضرت شاہ صاحب نے محض کسی بزرگ کی طرف نسبت کرنے کی بنا پر ان جانوروں کو حرام قرار دیا ہے، حالانکہ یہ قطعاً باطل ہے اور شاہ صاحب پر بہتانِ صریح ہے۔

شاہ صاحب نے ’’تفسیر عزیزی‘‘ میں اپنے موقف کی وضاحت کے لئے تین دلیلیں پیش کی ہیں:

**پہلی دلیل:** یہ حدیث ہے: <span class="arabic-text">مَلْعُونٌ مَنْ ذَبَحَ لِغَيْرِ اللَّهِ</span>
ملعون ہے جس نے غیرِ اﷲ کے لیے ذبح کیا۔ اس حدیث میں صراحتہً لفظ ’’ذبح‘‘ مذکور ہے۔

**دوسری دلیل:** عقلی ہے، اس میں یہ تصریح ہے: <span class="arabic-text">وجان ایں جانور ازاں غیر قرار دادہ کشتہ اند</span>
یعنی اس جانور کی جان غیر کے لئے مملوک قرار دے کر اس کو ذبح کیا گیا۔
اس عبارت میں دو باتیں ہیں:
۱۔ جانور کی جان غیر کے لئے مملوک قرار دی۔
۲۔ اس کو ذبح کیا۔
صاف ظاہر ہے کہ اس جانور میں اس لئے خبث پیدا ہوا کہ اسے غیر کے لئے ذبح کیا گیا۔

**تیسری دلیل:** ’’تفسیر نیشاپوری‘‘ کی ایک عبارت ہے، جس کا ترجمہ یہ ہے کہ:
’’علماء کا اس پر اتفاق ہے کہ اگر کسی مسلمان نے کوئی جانور ذبح کیا اور اس ذبح سے غیرِ اﷲ کا تقرب (بطور عبادت) مقصود ہو تو وہ مرتد ہوگیا اور اس کا ذبیحہ مرتد کا ذبیحہ ہے۔‘‘

اس عبارت میں بھی غیرِ اﷲ کے تقرب کی نیت سے ذبح کا ذکر ہے، ثابت ہوا کہ شاہ عبدالعزیز محدّث دہلوی علیہ الرحمہ محض کسی اﷲ تعالیٰ کے بندے کی نسبت کے مشہور کردینے کو حرمت کا سبب قرار نہیں دیتے بلکہ ان کے نزدیک غیرِ اﷲ کے لئے ذبح کرنے سے جانور حرام ہوتا ہے اور یہی تمام امتِ مسلمہ کا عقیدہ ہے۔

حضرت شاہ صاحب نے آیۂ کریمہ میں <span class="arabic-text">بِهِ</span>
لغیرِ اﷲ سے پہلے ذکر کیا ہے۔ جب کہ سورۃ المائدہ، سورۃ الانعام اور سورۃ النحل میں <span class="arabic-text">لِغَيْرِ اللَّهِ</span>
پہلے ہے اور <span class="arabic-text">بِهِ</span>
بعد میں۔ اس کی وجہ یہ ہے کہ <span class="arabic-text">باء</span>
فعل کو متعدی کرنے کے لئے ہے اور اصل یہ ہے کہ باء فعل کے ساتھ متصل ہو۔ شاہ صاحب فرماتے ہیں:
’’پس ذبح بقصدِ غیرِ اﷲ مقدم آمدہ‘‘
ترجمہ: لہذا غیرِ اﷲ کے ارادے سے ذبح کرنے کا ذکر پہلے آیا ہے۔
(تفسیر عزیزی، دہلی، لال کنواں، ص۶۱۱)

اب اگر <span class="arabic-text">اُھِلَّ</span>
سے مراد ذبح نہیں ہے تو یہ کہنا کیسے صحیح ہوگا کہ سورۃ البقرہ کے علاوہ باقی سورتوں میں غیرِ اﷲ کے ارادے سے ذبح کرنے کا ذکر پہلے ہے؟ حالانکہ باقی سورتوں میں بھی ’’اُھِلَّ‘‘ ہی کا ذکر ہے۔ ثابت ہوا کہ خود شاہ صاحب کے نزدیک ’’لغیرِ اﷲ‘‘ کا مرادی معنی غیرِ اﷲ کے لئے ذبح کرنا ہی ہے۔

مزید تائید کے لئے شاہ صاحب کی ایک اور تحریر ملاحظہ ہو۔ سوال یہ ہے کہ حضرت سید احمد کبیر کے لئے نذر مانی ہوئی گائے حلال ہے یا حرام؟ اس کے جواب میں شاہ صاحب فرماتے ہیں:
’’ذبیحہ کی حلت و حرمت کا دار و مدار ذبح کرنے والے کی نیت پر ہے۔ اگر تقرب الی اﷲ کی نیت سے یا اپنے کھانے کے لئے یا تجارت اور دوسرے جائز کاموں کے لئے ذبح کرے تو حلال ہے ورنہ حرام۔‘‘
(فتاویٰ عزیزی، ج۱، مطبع مجتبائی، دہلی ۱۳۲۲ھ، ص۲۱)

غور فرمائیں کہ حضرت سید احمد کبیر کے لئے نذر مانی ہوئی گائے کو انہوں نے حرام نہیں کہا۔ اگر محض تشہیر اور نذرِ لغیر اﷲ موجبِ حرمت ہوتی تو صاف کہہ دیتے کہ حرام ہے۔ یوں نہ کہتے کہ ذبح کرنے والے کی نیت اور قصد پر دار و مدار ہے۔

شاہ صاحب اس جواب میں آگے چل کر فرماتے ہیں:
’’یعنی ان کی نیت تقرب الی غیر اﷲ وقتِ ذبح تک دائم و مستمر رہتی ہے۔‘‘
(فتاویٰ عزیزی، ج۱، مطبع مجتبائی، دہلی ۱۳۲۲ھ، ص۲۴)

ثابت ہوا کہ صرف نیتِ تعظیمِ لغیر اﷲ موجبِ حرمت نہیں، جب تک کہ وہ نیت وقتِ ذبح تک دائم و باقی رہے۔

اسی مسئلہ میں شاہ صاحب فرماتے ہیں:
’’جب خون بہانا تقرب الی غیر اﷲ کے لئے ہو تو ذبیحہ حرام ہوجائے گا، اور جب خون بہانا اﷲ کے لئے ہو اور تقرب الی غیر کھانے اور نفع حاصل کرنے کے ساتھ مقصود ہو تو ذبیحہ حلال ہوجائے گا۔‘‘
(فتاویٰ عزیزی، ج۱، مطبع مجتبائی، دہلی ۱۳۲۲ھ، ص۴۷)

دیکھیے، حلت و حرمتِ ذبیحہ میں کتنا روشن فیصلہ ہے۔ اس کے باوجود بھی اگر یہ کہا جائے کہ شاہ عبدالعزیز دہلوی رحمتہ اﷲ علیہ محض تشہیرِ لغیر اﷲ کو جانور کے حرام ہونے کی علت قرار دیتے ہیں تو ایسا کہنا یقیناً شاہ صاحب پر افتراءِ عظیم ہوگا۔ ان کے نزدیک آیۂ کریمہ <span class="arabic-text">وَمَا أُهِلَّ بِهِ لِغَيْرِ اللَّهِ</span>
کے مرادی معنی قطعاً یہی ہیں کہ جس جانور پر <span class="arabic-text">عند الذبح أُهِلَّ لِغَيْرِ اللَّهِ</span>
کیا جائے۔

## ایصالِ ثواب کی نذر اور شرعی حیثیت

اب رہا مسئلہ کہ ایصالِ ثواب کی نذر ماننا یا ایصالِ ثواب کی نیت سے صدقہ و خیرات کرنا شرعاً درست ہے یا نہیں؟ اس سلسلے میں حضرت علامہ سید احمد سعید کاظمی رحمۃ اﷲ علیہ اپنی کتاب "تصریح المقال فی حل امر الاہلال" میں فرماتے ہیں:

"نذر دو طرح کی ہوتی ہے: ایک وہ جو خالص اﷲ تعالیٰ کے لئے مانی جاتی ہے جیسے کہ کوئی شخص یہ نذر مانے کہ اگر میرا فلاں کام ہوگیا تو میں اﷲ تعالیٰ کے شکرانے کے طور پر اتنا صدقہ دوں گا یا اتنی رکعت نماز پڑھوں گا۔ یہ نذرِ شرعی ہے جو اﷲ تعالیٰ کے نام پر مانی جاتی ہے۔ دوسری نذر وہ ہوتی ہے جو کسی بزرگ یا صالح بندے کے وسیلے یا ان کے ایصالِ ثواب کے لئے مانی جاتی ہے، مثلاً کوئی کہے کہ اگر میرا کام ہوگیا تو میں حضرت غوثِ اعظم رضی اﷲ عنہ کے ایصالِ ثواب کے لئے نیاز دوں گا۔ یہ نذر بھی حقیقتاً اﷲ تعالیٰ ہی کے لئے ہے کیونکہ ثواب کا مالک اﷲ ہی ہے، وہی پہنچانے والا ہے، اور اس میں شرک یا حرام کی کوئی بات نہیں۔"

قرآنِ مجید میں اﷲ تعالیٰ فرماتا ہے: <span class="arabic-text">يُوفُونَ بِالنَّذْرِ وَيَخَافُونَ يَوْمًا كَانَ شَرُّهُ مُسْتَطِيرًا</span>
(سورۃ الدھر: ۷)
ترجمہ: وہ اپنی نذر کو پورا کرتے ہیں اور اس دن سے ڈرتے ہیں جس کی برائی ہر جگہ پھیل جائے گی۔

یہ آیتِ کریمہ نذر کے جواز پر صریح دلیل ہے۔ اگر نذر کا ماننا مطلقاً حرام یا ناجائز ہوتا تو اﷲ تعالیٰ اہلِ ایمان کی تعریف اس پر نہ فرماتا۔

### نذر کے بارے میں احادیث

رسول اﷲ صلی اﷲ تعالیٰ علیہ وسلم نے فرمایا: <span class="arabic-text">مَنْ نَذَرَ أَنْ يُطِيعَ اللَّهَ فَلْيُطِعْهُ وَمَنْ نَذَرَ أَنْ يَعْصِيَ اللَّهَ فَلَا يَعْصِهِ</span>
(بخاری شریف، کتاب الایمان والنذور)
ترجمہ: جس نے یہ نذر مانی کہ اﷲ تعالیٰ کی اطاعت کرے گا تو اسے چاہئے کہ اطاعت کرے، اور جس نے یہ نذر مانی کہ اﷲ تعالیٰ کی نافرمانی کرے گا تو اسے نافرمانی نہیں کرنی چاہئے۔

اس حدیث سے صاف ظاہر ہے کہ نذر اگر اطاعتِ اﷲ کے لئے ہو تو درست اور باعثِ اجر و ثواب ہے، اور اگر معصیت یا غیرِ اﷲ کی عبادت کے لئے ہو تو حرام ہے۔

گیارھویں شریف کے موقع پر جو صدقہ و خیرات کیا جاتا ہے وہ نافرمانی نہیں بلکہ اطاعتِ اﷲ ہے، کیونکہ اس کا مقصد ثواب کو بندگانِ صالحین تک پہنچانا ہوتا ہے، اور یہی عمل خود قرآن و سنت سے ثابت ہے۔

## ایصالِ ثواب کے دلائل قرآن و سنت سے

قرآنِ مجید میں ارشاد ہے: <span class="arabic-text">وَالَّذِينَ جَاءُوا مِن بَعْدِهِمْ يَقُولُونَ رَبَّنَا اغْفِرْ لَنَا وَلِإِخْوَانِنَا الَّذِينَ سَبَقُونَا بِالْإِيمَانِ</span>
(سورۃ الحشر: ۱۰)
ترجمہ: اور جو لوگ ان (صحابہ) کے بعد آئے وہ کہتے ہیں: اے ہمارے رب! ہمیں اور ہمارے اُن بھائیوں کو بخش دے جو ہم سے پہلے ایمان لائے۔

یہ آیت ثابت کرتی ہے کہ بعد میں آنے والے مسلمانوں کا اپنے گزرے ہوئے اہلِ ایمان کے لئے مغفرت اور دعا کرنا مشروع اور مستحب عمل ہے، یہی ایصالِ ثواب کی اصل بنیاد ہے۔

حدیث شریف میں ہے کہ ایک عورت نے رسول اﷲ صلی اﷲ تعالیٰ علیہ وسلم سے عرض کیا:
"میری ماں کا انتقال ہوگیا ہے اور اس نے روزے رکھنے کی نذر مانی تھی مگر پورے نہ کرسکی، کیا میں اس کی طرف سے روزے رکھوں؟"
نبی کریم صلی اﷲ تعالیٰ علیہ وسلم نے فرمایا:
"ہاں، تُو اس کی طرف سے روزے رکھ۔"
(صحیح بخاری، کتاب الصوم)

ایک اور حدیث میں ہے کہ حضرت سعد بن عبادہ رضی اﷲ تعالیٰ عنہ نے عرض کیا:
"یارسول اﷲ! میری ماں کا انتقال ہوگیا ہے، اگر میں اس کی طرف سے صدقہ کروں تو کیا اسے نفع ہوگا؟"
نبی اکرم صلی اﷲ تعالیٰ علیہ وسلم نے فرمایا:
"ہاں، ہوگا۔"
(صحیح بخاری، کتاب الوصایا)

یہ دونوں احادیث ایصالِ ثواب کے جواز پر واضح دلیل ہیں۔ اگر کسی عمل کا ثواب کسی دوسرے کو نہیں پہنچ سکتا تو نبی کریم صلی اﷲ تعالیٰ علیہ وسلم اس کی اجازت ہرگز نہ دیتے۔

## فقہاء کرام کا اجماع

امام نووی رحمۃ اﷲ علیہ ’’شرح مسلم‘‘ میں لکھتے ہیں:
"اہلِ سنت کا اجماع ہے کہ دعا، استغفار، صدقہ اور حج کا ثواب میت کو پہنچتا ہے۔"
(شرح مسلم، جلد ۱، ص۲۴)

امام قرطبی رحمۃ اﷲ علیہ فرماتے ہیں:
"تمام مسلمانوں کا اس پر اتفاق ہے کہ دعا، صدقہ اور قربانی کا ثواب میت کو پہنچایا جاسکتا ہے اور وہ اس سے نفع پاتا ہے۔"
(تذکرۃ القرطبی، جلد ۱، ص۱۲۵)

امام ابن تیمیہ بھی لکھتے ہیں:
"صدقہ، دعا، استغفار، حج اور روزے کا ثواب میت کو پہنچتا ہے، اس پر اہلِ سنت کا اجماع ہے۔"
(الفتاویٰ الکبریٰ، ج۴، ص۵۶۱)

لہٰذا ایصالِ ثواب کا انکار کرنا قرآن، حدیث اور اجماعِ امت کے خلاف ہے۔

## گیارھویں شریف کا خلاصہ

گیارھویں شریف کا مطلب محض یہ ہے کہ مسلمان ایک دن متعین کر کے صدقہ و خیرات اور تلاوتِ قرآن کے ذریعہ حضور غوثِ اعظم سیدنا عبدالقادر جیلانی رضی اﷲ تعالیٰ عنہ کی روحِ مبارک کو ایصالِ ثواب کرتے ہیں۔
اس میں نہ غیرِ اﷲ کی عبادت ہے، نہ شرک، نہ بدعتِ سیّئہ، بلکہ خالص نیک نیتی سے ایصالِ ثواب ہے جو قرآن و سنت کے عین مطابق ہے۔

جو لوگ گیارھویں کے نام پر اعتراض کرتے ہیں وہ درحقیقت ایصالِ ثواب کے منکر ہیں، کیونکہ اگر وہ ایصالِ ثواب کے قائل ہوں تو انہیں محض نام سے کوئی اختلاف نہ ہوتا۔
اسلام میں نیت کو اصل حیثیت حاصل ہے، لہٰذا اگر نیت اﷲ کی رضا اور بندگانِ صالحین کے ایصالِ ثواب کی ہو تو یہ عمل باعثِ خیر، برکت اور رحمت ہے۔

## گیارھویں شریف کا تاریخی تسلسل اور مسلمانوں کا عملی طریقہ

اسلامی تاریخ کے مختلف ادوار میں ایصالِ ثواب کی محافل، قرآن خوانی اور صدقاتِ جاریہ کے اجتماعات ہمیشہ سے جاری رہے ہیں۔ یہ سب اعمال صلحاء اور بزرگانِ دین کے معمولات میں شامل تھے۔ جب مسلمانوں نے حضور غوثِ اعظم سیدنا عبدالقادر جیلانی رضی اﷲ تعالیٰ عنہ کے فیوض و برکات سے خاص طور پر فیض پانا شروع کیا تو ان کی نسبت سے ایصالِ ثواب کے اس اجتماع کو گیارھویں شریف کہا جانے لگا۔

حضرت غوثِ اعظم رضی اﷲ تعالیٰ عنہ کے وصال کے بعد بغداد شریف میں آپ کے خلفاء اور مریدین نے آپ کی روحِ مبارک کو ایصالِ ثواب کے لیے قرآن خوانی، نذر و نیاز اور دعا کا اہتمام کیا۔ بعد ازاں یہ طریقہ تمام اسلامی ممالک میں عام ہوگیا۔ ہندوستان، بنگال، سندھ، افغانستان، ایران، یمن، مصر اور شام تک یہ روایت پہنچی۔

اہلِ علم و عرفان نے اس رسمِ ایصال کو ایک روحانی اجتماع کی حیثیت سے اپنایا، جس میں ذکرِ الٰہی، تلاوتِ قرآن، درود شریف، صدقہ و خیرات، اور دعائے مغفرت جیسے اعمال شامل ہوتے ہیں۔ مقصد محض اﷲ تعالیٰ کی رضا اور اس کے برگزیدہ بندوں کے لیے رحمت و ثواب کی دعا کرنا ہے۔

## گیارھویں شریف میں کیے جانے والے اعمال

گیارھویں شریف کی محفل میں عام طور پر درج ذیل اعمال کیے جاتے ہیں:

1. قرآن مجید کی تلاوت، خصوصاً سورۃ یٰسین، سورۃ الملک، سورۃ الدخان، اور سورۃ الاخلاص کی متعدد مرتبہ قراءت۔
2. درود شریف کا ورد، مثلاً درودِ غوثیہ یا درودِ ابراہیمی کی کثرت سے تلاوت۔
3. ذکر و اذکار، تسبیحات اور دعائے مغفرت۔
4. صدقہ و خیرات، کھانا پکانا اور فقراء، یتیموں اور مساکین کو کھلانا۔
5. حضور غوثِ اعظم رضی اﷲ عنہ کے ملفوظات اور کرامات کا بیان، تاکہ لوگوں کے دلوں میں اولیاء اﷲ کی محبت پیدا ہو۔

یہ تمام اعمال بذاتِ خود نیک اور باعثِ اجر و ثواب ہیں، چاہے انہیں گیارھویں کہا جائے یا ایصالِ ثواب کی محفل۔

## گیارھویں شریف کے بارے میں بدگمانی اور اس کا ازالہ

بدقسمتی سے بعض لوگ بغیر تحقیق کے گیارھویں شریف کے بارے میں منفی خیالات رکھتے ہیں۔ وہ یہ سمجھتے ہیں کہ یہ گویا کوئی نئی عبادت یا بدعت ہے، حالانکہ حقیقت اس کے برعکس ہے۔ گیارھویں شریف نہ کوئی فرض ہے، نہ واجب، نہ سنت، بلکہ ایک مستحب اور نیک عمل ہے۔

اگر کسی کام کو قرآن و سنت کی روشنی میں نیک سمجھا جائے، وہ کسی حرام یا شرک پر مشتمل نہ ہو، بلکہ نیت خالص اﷲ کے لیے ہو، تو وہ بدعتِ حسنہ کے زمرے میں آتا ہے۔ نبی اکرم صلی اﷲ تعالیٰ علیہ وسلم نے فرمایا: <span class="arabic-text">مَنْ سَنَّ فِي الْإِسْلَامِ سُنَّةً حَسَنَةً فَلَهُ أَجْرُهَا وَأَجْرُ مَنْ عَمِلَ بِهَا</span>
(صحیح مسلم، کتاب الزکوٰۃ)
ترجمہ: جس نے اسلام میں کوئی اچھا طریقہ جاری کیا تو اسے اس کا اجر ملے گا اور اس پر عمل کرنے والوں کا اجر بھی اسے دیا جائے گا۔

یہ حدیث صاف ظاہر کرتی ہے کہ اگر کوئی نیا عمل شریعت کے اصولوں کے مطابق ہو اور نیکی کے فروغ کا ذریعہ بنے تو وہ قابلِ تعریف ہے، قابلِ اعتراض نہیں۔

## گیارھویں شریف کے روحانی فوائد

اہلِ دل اور صوفیائے کرام نے اس عمل کے بہت سے روحانی فوائد بیان کیے ہیں، مثلاً:

* یہ عمل محبتِ اولیاء اور تعظیمِ صلحاء کے جذبے کو مضبوط کرتا ہے۔
* اس سے صدقہ و خیرات کے ذریعے فقراء کی مدد ہوتی ہے۔
* یہ مسلمانوں کو اجتماعی ذکر و دعا کی طرف راغب کرتا ہے۔
* اس سے دلوں میں ایثار، محبت اور اتحاد کا جذبہ بیدار ہوتا ہے۔

حضرت شیخ عبدالقادر جیلانی رضی اﷲ تعالیٰ عنہ کی یاد محض ایک شخصیت کی یاد نہیں بلکہ دین کی خدمت، تزکیۂ نفس، اصلاحِ کردار اور قربِ الٰہی کے پیغام کی یاد ہے۔ گیارھویں شریف دراصل اسی پیغام کو زندہ رکھنے کا ذریعہ ہے۔

### علامہ احمد سعید کاظمی رحمہ اﷲ کی وضاحت

علامہ احمد سعید کاظمی رحمۃ اﷲ علیہ فرماتے ہیں:
"گیارھویں شریف کے موقع پر جو قرآن خوانی اور خیرات کی جاتی ہے، اس میں شرک کا کوئی شائبہ نہیں۔ یہ عمل ایصالِ ثواب کے دائرے میں داخل ہے، جسے قرآن و سنت نے جائز قرار دیا ہے۔ اگر کوئی شخص اسے فرض یا واجب سمجھے تو وہ غلطی پر ہے، لیکن محض ایصالِ ثواب کی نیت سے کرنا نیکی ہے، نہ کہ بدعت۔"
(تصریح المقال فی حل امر الاہلال، ص۷۱)

آپ مزید فرماتے ہیں:
"اگر کوئی شخص کسی بزرگ کے ایصالِ ثواب کے لیے صدقہ کرے تو دراصل وہ اﷲ کے لیے کرتا ہے، کیونکہ اﷲ ہی ثواب دینے والا اور پہنچانے والا ہے۔ غیرِ اﷲ کے لیے صدقہ کرنا حرام ہے، مگر یہ ایصالِ ثواب غیرِ اﷲ کے لیے نہیں بلکہ اﷲ کے لیے ہوتا ہے، اس لیے جائز اور مستحسن ہے۔"

## خلاصۂ کلام

گیارھویں شریف نہ کوئی نئی ایجاد ہے اور نہ دین میں اضافہ، بلکہ یہ وہی ایصالِ ثواب ہے جسے خود نبی کریم صلی اﷲ تعالیٰ علیہ وسلم نے مشروع فرمایا۔
اس کے ذریعے اﷲ تعالیٰ کی رضا حاصل کی جاتی ہے، اور اولیاء اﷲ کے فیض و اثرات سے روحانی سکون حاصل ہوتا ہے۔
جو لوگ اس نیک عمل پر اعتراض کرتے ہیں وہ دراصل اس کی حقیقت کو سمجھے بغیر مخالفت کرتے ہیں۔

لہٰذا اہلِ سنت والجماعت کا مؤقف بالکل واضح ہے کہ گیارھویں شریف ایصالِ ثواب کا ایک جائز، مستحب اور بابرکت عمل ہے، جسے خلوصِ نیت اور اتباعِ شریعت کے ساتھ ادا کیا جانا چاہئے۔
